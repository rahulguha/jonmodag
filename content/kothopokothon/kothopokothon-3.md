---
title: বাস্তুভিটা - ছিলো কোথায়  ?
description: "- নদীর পাড়ে -
   ক্লান্ত বটের ঝুরির গায়ে হেলান দিয়ে "
dateString: অক্টোবর, ২০২৩ 
draft: false
tags: ["কথোপকথন", "২০২৩" ]
weight: 
---
বাস্তুভিটা - ছিলো কোথায় ?

\- নদীর পাড়ে -

  ক্লান্ত বটের ঝুরির গায়ে হেলান দিয়ে 

      ঘুমিয়ে থাকা পাখীর বাসায় 

  

বাসা মানে ?

 - বাসা মানেই - বাবুই বাসা 

     জড়িয়ে ধরে আদর করে 

     জলের মতন ভালোবাসা 

ভালোবাসতে শিখলে কবে ? কেমন করে ?

 - চোখ খুলতেই 

   নারকোল গাছ 

   কীর্তন গান 

      দীঘল পুকুর জন্ম সাঁতার

       ইশকুলঘর 

   এদের সঙ্গে গল্প করে গল্প করে 

  

সেসব কিছু মনে পড়ে ? খাতায় লেখো? 

\- মনে পড়ে না এখন কিছুই 

  কেটে গিয়েছে যে ঘুড়ি তার 

       সুতোর খবর কজন রাখে ?

  

বাস্তুভিটা এখন কোথায় ?

\- হারিয়ে গেছে 

  ইছামতীর ক্লান্ত চড়ায় 

  

এখন তবে কোথায় থাকো ? পড়শি কারা ?

\- দুচোখ গিয়ে মেশে যেথায়

           অন্য চোখে 

  সেটাই এখন বসতবাড়ি  

  পান্থশালাই বাস্তু বাড়ি 
