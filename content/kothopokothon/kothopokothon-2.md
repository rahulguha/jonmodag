---
title: নদী তোমার জন্ম কোথায় ?
description: "নদী তোমার জন্ম কোথায় ?"
dateString: অক্টোবর, ২০২৩ 
draft: false
tags: ["কথোপকথন", "২০২৩" ]
weight: 
---
নদী তোমার জন্ম কোথায় ? 

\- একুল গিয়ে মেশে যেথায় অন্য কূলে 

                  ঠিক সেখানে 

  

 সেইখানেতে নৌকো চলে ? জাহাজ টাহাজ ?

 - জাহাজ তো নয় 

    কাগজ রঙের নৌকো করে 

      দলছুট এক কিশোর ছেলে 

              ভাসতে ভাসতে ... 

              ভাসতে ভাসতে ... 

  

 ভাসতে ভাসতে কোথায় গেল? কোন শহরে ? 

\- এ চর থেকে অন্য চরে 

    ঢেউ মাথায় 

    নামহীন আর গোত্রছাড়া 

            এক মোহানায় ... 

  

 হারিয়ে গেল ? মোহানাটির ভিড়ের মধ্যে পথ হারালো ? 

\- হারিয়ে যেতে বেরিয়েছিল - 

 কিন্তু যেন কেমন করে পথ চিনল 

      অনেক রঙের 

          অনেক জলের 

               অনেক রকম অনেক মনের খবর পেলো 

  

 নদী, তুমি আমার বন্ধু হবে ? 

\- বন্ধু ? সে তো শেকড় বাকড় 

      আমি শুধু বইতে জানি 

      একূল ভেঙে অন্য কূলে ভাসতে জানি 

      হারিয়ে গিয়ে ঢেউয়ের বুকে কাঁদতে জানি