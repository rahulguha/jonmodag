---
title: "জন্মদাগ - বিশ্বাস"
description: "আমার সমস্ত বিশ্বাস তোমায় দিলাম"
dateString:  মার্চ ২০২৪ 
draft: false
tags: ["জন্মদাগ", "২০২৪", "কবিতা"  ]
weight: 12
---


<pre>

আমার সমস্ত বিশ্বাস তোমায় দিলাম 
তুমি তাকে খোঁপা করে পরো 
আমি দেখি - বেশ লাগে 

তারপর তোমার আশঙ্কা আমায় দাও 
আমি ড্রেনের জলে তাদের ভাসিয়ে দেবো 
কাগজের নৌকোর মত 

এই সব দেওয়া নেওয়া করতে করতে 
সন্ধ্যা লাফিয়ে নাববে আমাদের মফস্বলের  
অল্প পাওয়ারের স্টেশন রোডে 
আর আমরা পৌঁছে যাব প্রান্ত স্টেশনে

যেখানে রাত বাড়লে এখনো উনুনে আঁচ পড়ে 
গরম ভাতের ধোঁয়া নাকে মুখে চোখে 
লাগে   
বেশ স্বচ্ছন্দ লাগে - বেশ লাগে 


ডালাস 

<pre>
