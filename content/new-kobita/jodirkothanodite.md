---
title: "যদির কথা নদীতে"
description: "যদির কথা নদীতে যায় - যাক  "
dateString:  এপ্রিল ২০২৪
draft: false
tags: [ "২০২৪", "কবিতা"   ]
weight: 11
---


<pre>

যদির কথা নদীতে যায় - যাক 
নদী কেবল একা একাই বয় 
রাস্তা চেনা জাঙাল পাথর খাদান 
কোথায় যায় - কাহার কাছে যায় ?

কাহার কাছে স্বপ্ন জমা আছে 
স্বপ্নের রং গেরুয়া না কি লাল ?
রং যাই হোক বিষ জমেছে জলে 
যেমন বুকে জমেছে অভিমান

অভিমান কি মায়ের শাঁখা পলা ? 
রক্ষা করে বন্যপশু থেকে ? 
নাকি কোনো অতলান্তিক ঢেউ   
কিম্বা আবার ঐতিহাসিক ভূল ?

যদির কথা নদীতে যায় - যাক 
কোথায় আর যাবে ? 
ফিরে আসবে - ফিরে আসতে হবেই 
যেমন করে জোয়ার ফিরে আসে 
চেনা ঘাটে ভাঁটার বুকের মাঝে 

এপ্রিল ২০২৪ 
ডালাস 

<pre>
