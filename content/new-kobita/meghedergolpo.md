---
title: "মেঘেদের গল্প"
description: "মেঘ বলেছে যাবো যাবো / যাক - যেদিক পানে দুচোখ যায় যাক"
dateString:  এপ্রিল, ২০২৪
draft: false
tags: [ "২০২৪", "কবিতা"   ]
weight: 11
---


<pre>

মেঘ বলেছে যাবো যাবো 
যাক - যেদিক পানে দুচোখ যায় যাক  

আমি কেবল তাহার জন্য বসে  
দরজা জানলা দুহাট করে খুলে 
ঘুলঘুলিতে বাসা করেছে বাবুই
যত্ন করে আলসেটি রং করা 

আলসেটিতে চড়ুই পরিবার 
এ ওর সঙ্গে এক্কা দোক্কা খেলে 
লুকিয়ে পড়ে  বৃদ্ধ বটের খাঁজে 
শহরে তখন শীতের অবসাদ  

একদিন শীত শেষ হয়ে গ্রীষ্ম আসে - আলসেমি ভেঙ্গে  বরষার মেঘ ঝরে পড়ে গ্র্যান্ড ট্রাঙ্ক রোডে - আলপথে -    অতলান্ত ড্রেনে - 

প্রশান্ত সাগরে কাগজের নৌকো ভেসে চলে- 
একা একা দূর দেশে - বহুদূর দেশে 
সেখানে বাবুই নেই বটবৃক্ষ নেই 
নেই কোনো ঘুলঘুলি কিম্বা চড়াই 

তবু এক পিচ্ছিল সময়ে  তার সঙ্গে দেখা হয় 
বাদামী ফরশা চুল   - শক্ত চোয়াল 
বন্ধুহীন গাছহীন এই শহরে তার ছায়ায় কয়েকদন্ড বসি   জিরিয়ে নিই  - গল্প করি পূর্বআশ্রমের 

মেঘ বলেছে যাবো যাবো - 
যাক - যেদিক পানে দুচোখ যায় যাক  


ডালাস, ৩০ এপ্রিল 

<pre>
