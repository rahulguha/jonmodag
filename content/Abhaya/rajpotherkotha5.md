---
title: "রাজপথের কথা - ৫ "
description: "আমাদের সব মনে থাকবে "
dateString:  অক্টোবর, ২০২৪
draft: false
tags: [ "অভয়া"  ]
weight: 11
---


<pre>

আমাদের সব মনে থাকবে 

আমাদের মনে থাকবে 
একদিন রাজপথে আগুন জ্বলেছিল 
আর তার উত্তাপে  মেরুদণ্ডহীন সরুসৃপও 
নিজের পায়ে উঠে দাঁড়াতে শিখে গিয়েছিল  

আমাদের মনে থাকবে 
একদিন কারা সব রাত্রের ফুটপাথ দখল করেছিল  
আর সেইদিন সিঁথিপাটি চশমা মেয়েলী ছেলেটাও 
পাড়ার দাদার চোখে চোখ রেখে কথা বলতে শিখে গিয়েছিল 

আমাদের মনে থাকবে 
সেই রংহীন পতাকাহীন মিছিলের খোঁজে 
হাঁটতে হাঁটতে একদিন নদীর সঙ্গে দেখা হল - 
তার দুচোখে রক্তের দাগ 
সারা গায়ে কালো ছোপ ছোপ 
আর দুচোখে অঙ্গার 

সে তখন আমরন অনশনে বসেছে - 

সেই শ্রোতে ভেসে ভেসে কে কোন ঘাটে গিয়ে উঠবে কে জানে 

কিন্তু আমাদের মনে থাকবে 
আমাদের সবকিছু মনে থাকবে 
থাকতেই হবে 




১৬ অক্টোবর ২০২৪ 
ডালাস 
<pre>
