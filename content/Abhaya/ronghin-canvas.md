---
title: "রংহীন ক্যানভাস"
description: "কোন রং দেবো এই আকাশের গায়ে "
dateString:  সেপ্টেম্বর, ২০২৪
draft: false
tags: [ "অভয়া"  ]
weight: 11
---


<pre>

কোন রং দেবো এই আকাশের গায়ে 
কিম্বা নদীতে 
অথবা অদৃশ্য বাতাসের গায়ে ?
কিম্বা মানুষের অসহ্য বেদনায় 
পড়ে থাকা মরা মুখটির প্রতি অসহায় অপরাধ বোধে ?

মরা মুখটিকে বুকে নিয়ে 
শহরের অলি গলি রাজপথ 
স্টেশন রোড আর প্রান্ত স্টেশনে 
ক্লান্তি ঝুলিতে ভরে 
বাড়ি ফেরে ক্ষত বিক্ষত যে অসময় 

কোন রঙে আঁকব সেই ছবি ? 

বরং এই সব গ্লানি আর অপরাধবোধ নিয়ে 
জন্ম হোক ধু ধু শাদা এক নতুন ক্যানভাস 
আর শয়ে শয়ে রংহীন রঙীন পাখীরা এসে জড়ো হোক 
হাত ধরাধরি করে এর ওর উত্তাপ তুলিতে নিয়ে 
এঁকে দিক বিচারের দৃপ্ত  অঙ্গীকার

কি রঙে আঁকব এই ছবি 
রংহীনতার  কাছে সমস্ত রঙের বেসাতি 
আজ বড় ফিকে লাগে 


১ সেপ্টেম্বর ২০২৪ 
ডালাস 

<pre>
