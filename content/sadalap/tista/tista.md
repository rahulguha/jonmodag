---
title: তিস্তার গল্প
description: তিস্তা কাঁদছে ... দুপাড় ভাসিয়ে বিছানা ওলট পালট করে কাঁদছে – 
dateString:  মার্চ, ২০০৭
draft: false
tags: ["সদালাপী প্রলাপকথন" ]
weight: 7
cover: 
    image:  "./sadalap/tista/tista.jpg"
---

তিস্তা কাঁদছে ... দুপাড় ভাসিয়ে বিছানা ওলট পালট করে কাঁদছে – 

  

আমরা যারা তিস্তার কাছাকাছি থাকি তারা ওকে কাঁচের মধ্যে সাজানো অবস্থায় দেখতে পছন্দ করি ... আকাশী নীল সালোয়ারে মোড়া মোমের এক পুতুল – একটু রোদ পড়লে গলে একদম জল হয়ে যাবে এমন। অথবা মধ্যবয়েসে সুন্দর আটপৌরে চাবির গোছা ঝনঝন গিন্নি –ইস্কুল মাস্টারি করে বাড়ি ফিরে ছেলেকে ইংরেজী চলন বলনে শিক্ষিত করতে ব্যাস্ত – একটু পরে মেয়ের নাচের স্কুল আর তারপর পতি পরম দেবতার সন্ধ্যার চা পানের তাড়া – এর মধ্যে এক ফাঁকে রোজগেরে গিন্নি আর তিথির অতিথি ... একটু পরনিন্দা ইত্যাদি ...

  

কাঁচের বাইরে থেকে দেখতে বেশ লাগে ... 

আসলে কাঁচ খুব সুন্দর আড়াল – দূরত্ব থাকে যাতে মুখের দাগ দেখা না যায় – কিন্তু আলোর ঝলকে চোখ ঝলসে যাবার জো - দেখা যায় কিন্তু শোনা যায় না ... তাই বাকিটা নিজের মত ফিল ইন দ্যা ব্ল্যাঙ্কস্‌ - গাইড রয়েছে “অতি উত্তম” হলি/বলি/টলিউড সিনেমা ... কিম্বা নিদেন পক্ষে টিভি সিরিয়াল ...

  

তাই তিস্তার পাড় ভাঙে কিন্তু কান্না কারো চোখে পড়ে না ... পড়লে অস্বস্তি হয় যে ... তাই ...

  

কাঁচের বাইরে থেকে দেখলে দেখবে তিস্তা বয়ে চলে তির তির করে – জোয়ারে উচ্ছল হয় ভাঁটায় মুখ ভার – বয়েস পঁয়ত্রিশ, যৌবন এখন গ্রীষ্মের বিকেলের মতো – পঁচিশের চড়া রোদ্দুর নয় - কিন্তু যাই যাই করেও এখনো গোধূলির রোদ শরীরে লেগে – নরম আলতো মায়ের আদরের মতো ওম্‌। তাতে গা ভেজে – গঙ্গাস্নানের মতো অভ্যেসে একটা আধটা ডুব – কিন্তু ভেসে যাবার উপায় নেই। নৌকো শক্ত দড়ি দিয়ে বাঁধা – তার নাম সংসার ... বর ছেলে মেয়ে নিয়ে নিকোন উঠোনের মত সংসার – মেয়ের স্‌কার গেম, ছেলের বাস্কেটবল, বাবার টোস্টমাস্টার আর প্রতি উইক এন্ডে ব্রিজের আড্ডা। এছাড়া সারা সপ্তাহ ধরে এর ওর সঙ্গে ফোনে গল্প – নিয়মিত পটলাক – পূজোর দিনে সিঁদুর খেলা - এক বছর পর পর নিয়ম করে দেশে বাবা মায়ের সঙ্গে দেখা করতে যাওয়া।

ঠিক এইভাবে বয়ে চলবার কথা ছিল ... লক্ষী পাঁচালীর মতো - তিরতির করে ... যেমন চলে - যাতে সবাই তারিফ করতে পারে ... 

  

কিন্তু তিস্তার জন্মলগ্নে শনি –তায় আবার বক্রী। 

নারী জলরূপীনি – যে পাত্রে রাখো তার আকার নিতে হয় – এই হক কথাটি বোঝে – কিন্তু ঠিক কাজে পরিনত পারে না ... তাই সময়ে অসময়ে শিলাবৃষ্টি– ঠোকাঠুকি, সংসারের চোরাগলিতে পা পিছ্‌লে যায় ... ঠিক ভূলের কাঠগড়ায় আর মান অভিমানের ভূলভুলাইয়ায় হন্যে হয়ে পথ হারিয়ে ফেলে তিস্তার শ্রোত। 

একাকী বয়ে যাওয়ায় চড়া পড়ে ... সবার অলক্ষে ভরা নদীর বুক চিরে জেগে ওঠে তিস্তার চর ... 

  

সেই চরে সূর্য ওঠে – ভোরবেলা দলছুট ডিঙি নৌকো ভেসে আসে – তার সঙ্গে ছোট ছোট দু - একটি ঢেউ – জোর নেই তাই একটু এসেই ফুরিয়ে যায়। ইচ্ছে করে জেলে নৌকোকে ডাক দেবার – দুদন্ড কথা বলার ... কিন্তু কাঁচের আড়াল থেকে সেই আর্ত চিৎকার কেউ শুনতে পায় না। জেলে ডিঙি দুদন্ড বিশ্রাম নেয় – তামাক টামাক খায় – তারপর জাল গোটাতে গোটাতে চলে যায় ... 

  

তিস্তার দিগন্তে তখন পড়ন্ত সূর্যের লাল আভা ...

  

সেই চরে দুপুর হয় – একাকী বিষন্ন এক দীর্ঘ গ্রীষ্ম দুপুর – দৈনন্দিনের নিষ্ঠুর প্রয়োজনে প্রচন্ড উত্তাপে সর্বাঙ্গে আগুন জ্বলে – বুক ফাটে তবু মুখ ফোটে না। বাড়ি ফিরে একগ্লাস জল খেয়ে তবে শান্তি ... ভাবে সন্ধ্যায় জোয়ার আসবে – তখন নতুন আহ্লাদে বয়ে যাবে অনেক দূর – লং ড্রাইভের মত পাহাড়ি রাস্তা ধরে ... 

  

সেই চরে মাঝে মাঝে চাঁদ ওঠে – একথালা পূর্ণিমার চাঁদ ... জ্যোৎস্নার অদ্ভুত এক শ্রোত আছে – তাতে সকলে মিলে ভেসে যেতে খুব ভালো লাগে। তিস্তার মনে হয় ও যেন উড়ছে – বর, ছেলে, মেয়েকে নিয়ে উড়ছে – মাটির কাছ দিয়েই – কিন্তু জ্যোৎস্নার পাখায় ভর দিয়ে – বাতাসের মতো ... রাতচরা পাখীর মতো ... 

  

চাঁদ উঠলে খুব ভালো লাগে তিস্তার ... জোয়ারে সব ভাসিয়ে দিতে মন করে ...

  

সেই চরে একসময় সূর্য ডোবে – শেষবেলার আলো গায়ে মেখে পাখীরা বাড়ি ফেরে – তাদের চা জলখাবার দিতে দিতে দূরে একবিন্দু চিক্‌চিক্‌ বালিয়াড়ি দেখে বড় ভালো লাগে – মন ভালো হয়ে যায় ... ভাবে সন্ধ্যা হলে একসঙ্গে বেড়াতে যাবে ... 

কিন্তু ছেলে মেয়ের হোমওয়ার্ক, বাবার এন বি এ-র লেটেস্ট ট্রেন্ড এ আপডেটেড থাকার মূল্য দিতে দিতে সন্ধ্যেটা কেটে যায় ... 

“কাল হবে ... আজ আর ইচ্ছে করছে না ...” 

  

রাগমাগ করে একাই বেরিয়ে পড়ে তিস্তা – গেট খুলে – হাওয়ার মধ্যে – গাড়িতে স্টার্ট দেয়। অনেকদিন গাড়ি চালানোর অভ্যেস নেই – তাই একটু গিয়েই বুঝতে পারে ব্যাপারটা ঠিক হচ্ছে না। তাই গাড়িটা পার্ক করে নেমে পড়ে – জলের দিকে হেঁটে যায় বেশ খানিকটা – আধফোটা চাঁদের দিকে ... নিশির ডাকের মতো ... 

বেশ যাচ্ছিল, হঠাৎ অনেক দূরে একজন লোক দেখে বুকটা ছ্যাঁত্‌ করে ওঠে – হঠাৎ আবিষ্কার করে যে ও একা – একদম একা – পায়ের তলায় চোরা টান মালুম হয় – বোঝে পলি পড়ে পড়ে রিভারবেড এখন অগভীর – মাইনাস সাড়ে চার চশমাটা টেনে ঠিক করে হঠাৎই বুঝতে পারে যে দশ বছর আগে যা করা যেতো – এখন আর তা হয় না ... 

  

কর্তব্যরত পুলিশ অফিসার এসে অভয় দেন – গাড়ি অব্দি পৌছে দিইয়ে যান ... চোখের কোন দিয়ে না দেখেও তিস্তা উপলব্ধি করে যে ওনার দৃষ্টিতে শুধুই কর্তব্য – আকাশে বাতাসে শুধুই কর্তব্য – সমস্ত শরীরে জ্যোৎস্না ঊরূতে ঘাম আর দুপায়ে জমে ওঠা পলি ...

  

তারপর থেকে বালিয়াড়িটা আজকাল আর চিক্‌চিক্‌ ডাক দেয় না ... জেলে নৌকো এসে দাঁড়ালেও দেখা যায় না ... নোনা ধরা বাড়ির গেটে নতুন করে রঙ করা হয় ... পূজোয় নতুন শাড়ি – ছেলের ক্লাস সেভেন থেকে এইটে ওঠার গ্রাজুয়েশন পার্টি, মেয়ের নতুন বয়ফ্রেন্ডের সঙ্গে আলাপ, বরের অফিসের লে অফ আর রিয়্যাল এস্টেটের প্রবল হিসেব পত্র শুনতে শুনতে তিস্তার উপোষী চোখ জুড়িয়ে আসে।

  

এরকম একদিন হঠাৎ ভীষন ঝড় ওঠে – ওয়েদার ফোরকাস্টের ডপ্লার রেডার ভূল প্রমান করে হঠাৎ মেঘ ডেকে অসময় ঝড় - এদেশে তো কালবৈশাখী হয় না ... তবে কি এল নিনো ...

  

ছোটবেলার মতো এক দৌড়ে বাইরে বেরোয় তিস্তা – যেন আম কুড়োতে যাবে ... ঠিক তখন দ্যাখে জলটা আরো দূরে সরে গিয়েছে – প্রায় দেখাই যায় না ... 

  

পূর্ণিমার চাঁদ উপুড় করে জ্যোৎস্না ঢেলে দিয়েছে সেই চরে ... চিকচিক করছে বালি ... 

  

আর কি অবাক্‌ কান্ড - এই একলা চরের শেষপ্রান্তে যোগ হয়েছে আরো অনেক চরজমি – অচেনা অন্য নদীর চর একসাথে এসে মিশেছে – মোহনার মতো - কেমন যেন একটা চেহারা নিচ্ছে চোখের সামনে। তিস্তার পা আঁটকে যায় ... সেই ষোলর উত্তেজনা মনের মধ্যে ধাক্কা মারে ... আঙুলের ওপর ভর করে উঁকি মারে ... দেখে সক্কলে হাজির ... চেনা অচেনা সক্কলে - এক চিলতে জলের ধারে চাঁদধোয়া জলে জমে উঠেছে এক মাঝবয়েসী নবান্ন উৎসব ...

  

তিস্তা বাইরে বেরিয়ে আসে ... কাঁচে চিড় ধরে ... ভেঙে টুকরো টুকরো হয়ে যায় – উনিশের কিশোরি ছন্দে দৌড়ে যায় – দু একটা টুকরো পায়ে ফোটে – তাতে গা করে না ... 

  

এই উৎসবে ওর যে গান গাইবার কথা ... 

  

অনেক দিন বাদে ঘুমন্ত ওর মুখে এক আরামের হাসি দেখে ওর সন্তানেরা আজ অবাক ... 

  

ঠিক এইসময় স্বপ্নটা ভেঙে যায় ... দেখে চরটা বড় হয়েছে ঠিকই –কিন্তু চারপাশেই এখন শুধুই জল ... আগে যা ছিল চর – এখন সে হয়েছে একটি দ্বীপ ... কাল রাতের ঝড়ে অন্য সব গাছ পালা ধুয়ে মুছে সাফ্‌... পড়ে আছে তিস্তার একফালি চর – আর চারপাশে জমে থাকা থকথকে কালো কালো তিন-মানুষ জল। 

  

ফেরবার রাস্তা সব বন্ধ ... কাঁচের আধারও ভেঙে টুকরো টুকরো ...

  

সেই থেকে তিস্তা কাঁদছে ... দুপাড় ভাসিয়ে সংসারী চেনা বিছানা ওলট পালট করে কাঁদছে – 

  

তিস্তা আমার মা, মাসতুতো বোন, স্ত্রী কিম্বা ভাসুরঝি হতে পারতো – আমার বান্ধবী কিম্বা বন্ধুর বোন কিম্বা দিদি হতে পারতো – 

  

কিন্তু কোনটাই না ... তিস্তাকে আমি একরকম চিনি – কিন্তু সে আমার পরিচিত নয় ...

  

তাই প্রানে ধরে তিস্তার গল্প লিখতে পারলাম ... 

  

আজ আটই মার্চ, আন্তর্জাতিক নারী দিবস - “তিস্তা – আমাকে তুই ক্ষমা করে দিস্‌ ...”.