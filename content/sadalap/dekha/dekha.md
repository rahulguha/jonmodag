---
title: দেখা
description: "বিকেলের পড়ন্ত আলো এসে পড়েছে চুলে – কাঁধ ছাড়িয়ে পিঠে শিশুর মতো হাসিমুখ একগাল রোদ্দুর … কপালে চিক চিক করছে ফোঁটা ফোঁটা ঘাম … মনে হয় রুমাল দিয়ে মুছে দিই …
“কেমন আছিস বুনু?” ফিস ফিস করে শীতের হাওয়ার মত ওর কানে কানে …
"
dateString:  ফেব্রুয়ারী, ২০০৭
draft: false
tags: ["সদালাপী প্রলাপকথন" ]
weight: 6
cover: 
    image:  "./sadalap/dekha/Dekha.jpg"
---

বিকেলের পড়ন্ত আলো এসে পড়েছে চুলে – কাঁধ ছাড়িয়ে পিঠে শিশুর মতো হাসিমুখ একগাল রোদ্দুর … কপালে চিক চিক করছে ফোঁটা ফোঁটা ঘাম … মনে হয় রুমাল দিয়ে মুছে দিই …

“কেমন আছিস বুনু?” ফিস ফিস করে শীতের হাওয়ার মত ওর কানে কানে …

ধুলো আর ঘামে ভেজা ক্লান্ত যাপন চমকে ওঠে – এদিকে ফিরে ভেজা ভেজা সময়ের গন্ডি পায়ে পায়ে জড়িয়ে যায় … বিশ্বাস অবিশ্বাসের উথাল পাথাল দরিয়ার মধ্যে কয়েক মুহূর্ত লাগে নৌকো সামলাতে …

“ও মা – বুড়োদা – তুমি – কবে এলে?” ঝরনার মতো বেজে ওঠে – চেনা সূরে – খুব চেনা সূরে –

উত্তর দেবার আগেই আরো একরাস– “সুমনদার সঙ্গে দেখা হয়েছে তোমার? বৈজুদা– সংগীতাদি? ইস – একটু আগে আসলে সবার সঙ্গে দেখা হয়ে যেতো – সব্বাই এসেছিল আজ – আধঘন্টা আগেই রিহার্সালটা শেষ হয়ে গেলো”।

কোন কথা না বলে আমি শুধু ঝরনার শব্দ শুনি … নির্বিকার পাথরের শরীর ভেনে ভেসে যাওয়া শতঃচ্ছিন্ন জলের ধারাকে বয়ে যেতে দেখি … আদেখলার মতো তারিয়ে তারিয়ে দেখি

“ আচ্ছা – মাসিমা মেসোমশাই কেমন আছেন? জানো তো মেসোমশাইকে মাঝে মাঝে দেখি … সকালবেলা বাজার করতে আসেন আমাদের পাড়ায় – দু একদিন কথাও হয়েছে। আর ভাইয়াও … ”

হঠাৎ চুপ করে যায় – হেসে ফেলে – “পাগলের মতো একাই বকে যাচ্ছি – না?”

“সেটা কি নতুন?”

“চুপ করো – কত্তোদিন পরে দেখা হলো বলোতো …কতোদিন পরে এলে গো এইবার?” ওড়নায় তরঙ্গ তোলে বুনু … অতীতের জমে থাকা জলে ছোট একখানি ঢেউ ওঠে …

“হঁ – বেশ অনেকদিন – প্রায় বছর সাতেক – আগেরবার এসেও দেখা হয় নি … আর এবার তো এলাম প্রায় পাঁচ বছর পর”

“সাত বছর … ভাবো … প্রায় এক যুগ …”

নীল রঙের ওড়না উড়িয়ে হাঁটতে শুরু করে বুনু … ভিড় বাসস্ট্যান্ড থেকে কংক্রিটের ফুটপাথ পেরিয়ে একরত্তি সবুজের দিকে। কচি কলাপাতা সালোয়ারে তখন শেষ বিকেলের রোদ্দুর লেগে রয়েছে –

“কেমন আছে ওরা সব … ?”

“ওই আর কি … দলটা এখনো আছে – কাজও বেড়েছে – অনেক কল শো হয়”

“ভালো চলছে তাহলে বল্‌ ?”

“ভালো না ছাই – বিল্বদা তো তোমার পর পরই বম্বে চলে গেলো –“

“সেটা আমি শুনেছিলাম – ওর সঙ্গে আমার কথা হয় মাঝে মাঝে – এখন রামগোপাল ভার্মার ইউনিটে আছে”

“হ্যাঁ – এখানে আসলে বাড়িতে ডাকে … তখন দেখা হয়। এখানে আসে না …”

“তাই … কেন রে”

“কেন আসবে বলো তো? ও চলে যাবার পর থেকেই তো শর্মিলাদি কন্ট্রোল নিয়ে নিয়েছে – শুধু পার্টি ছাড়া আর কিছু বোঝে ও?”

“কিন্তু কন্ট্যাক্টটাও তো দরকার”

“হ্যাঁ সে ঠিক আছে – কিন্তু তাই বলে নাটক লেখা – ডিরেকশন দেওয়া সেটাও পার্টি …?”

“শর্মিলা লেখে – ডিরেকশন দেয়? ও তো … ”

“আজ্ঞে হ্যাঁ– তাহলেই বোঝো … “

“আর সুমন তাতে লাইট করে?”

“না করে কি করবে বলো? জলে নেমে তো কুমিরের সঙ্গে ঝগড়া করা যায় না …। এখানে কিছু করলে ই টিভি তে সিরিয়ালে খেপগুলোও চলে যাবে – বাড়িতে তিনটে মুখ … ও জানো বুড়োদা …  সুমনদার যমজ মেয়ে হয়েছে। নাম রেখেছে ইকিড় আর মিকিড় … কি সুন্দর যে হয়েছে!”

একটা বেঞ্চিতে বসে পড়ে বুনু … ফুঁ দিয়ে ধুলো সরিয়ে – পাশে বসার জায়গাটা হাত দিয়ে ঝেড়ে পরিষ্কার করে দেবার চেষ্টা করে …

“ও তো সূদক্ষীণাকে বিয়ে করেছিল তাই না?”

“হ্যাঁ সুদক্ষীণাকে তো তুমি চিনতে – ভারি মজার মেয়ে। মানিকতলার ওইটুকু ফ্ল্যাটে থাকে – কষ্ট কি হয় না? কিন্তু মুখে বলে – শোন আমরা সাবেক কলকাতায় থাকি – মারাঠা ডিচের ভেতরে – খালটা দেখিয়ে বলে ইংলিশ চ্যানেল – ওপাড়ে রাজাবাজার হল প্যারিস …”

“সুমনটার অনেক পোটেনশিয়াল ছিলো – সুদক্ষীনারও – কিন্তু কলকাতা ছেড়ে যাবে না … নইলে বিল্ব তো কবে থেকে ওকে বলে যাচ্ছে …”

“জানি – ওই সব বললেই হেসে বলে – ধুর সে আবার হয় না কি? কলকাতা ছেড়ে গেলে তোদের কে দেখবে বল? ছেলেমানুষী নয় বলো?”

“এমন ছেলেমানুষীটাই তো ওর সিগনেচার ..”

একটা হাঁস জল কেটে কেটে আমাদের কাছে আসে – তারপর চলে যায় – চোখের আড়ালে …

সুমন একটা অন্যরকম ছেলে – ট্যালেন্টেড – সবাই জানে এবং মানে সেটা –শুধু ও নিজে ছাড়া। শুধু অন্যের কাজের প্রশংসা …

“আর বৈজুদা? ওর তো নাম শোনা যায় … ব্যান্ড করেছে না?”

“হ্যাঁ – ও আর সঙ্গিতাদি …বিয়ের আগেই ব্যান্ড শুরু … এখন জমিয়ে গান গাইছে – সিরিয়ালেও তো গায়। সঙ্গিতাদির সঙ্গে তোমার আলাপ ছিল? ও তোমার চলে যাবার পরে এখানে এসেছে না …”

“সঙ্গিতাদি আমাদের যাদবপুরের মেয়ে – এখানকার আগে থেকে আমি ওকে চিনি – প্রায় যবে থেকে বৈজুদার সঙ্গে আলাপ তখন থেকেই …”

“হ্যাঁ তোমরা তো আবার পুরোন পাপী …। এখন ওদের বেশ ভালো অবস্থা … ওদের জন্য আমরাও বেশ কিছু কল শো পাই …”

“বাঃ খুব ভালো –  বাকিদের কথা বল্‌ … ”

“আর – আর – বাকিদের তুমি চিনবে না গো – সব নতুন। কতো দূর দূর থেকে আসে – বারাসাত, দূর্গানগর, সোদপুর – কি ডেডিকেশন – কি ভালো কাজ করে … এদের জন্যই তো এখনো দলটা চলছে।”

একটু চুপ করে থেকে হঠাৎ জিজ্ঞেস করে …

“আচ্ছা বুড়োদা – তুমি কি এখনো লেখো?”

“লিখি বইকি – সফটওয়্যার – ইফ দেন এলস”

“ধুর সেইসব নয় – সত্যিকারের লেখা? কবিতা লেখো? নাটক …? যেমন লিখতে আগে … ”

শিঁড়দাড়ার মধ্য দিয়ে একটা স্রোত বয়ে যায় … “না রে … ওদেশে চলে যাবার পর আর প্রায় কিছুই লিখি নি …”

প্রসঙ্গ বদল করতে তড়িঘড়ি জিজ্ঞেস করে ফেলি …

“তোদের কে লেখে এখন ?”

“আর লেখা … মনোজ মিত্র আর ইবসেন এর অ্যাডাপ্টেশন ই বেশী হয় … বিদেশি একটা নাম থাকলে লোকে নাকি বেশী খায় …”

“সে কি রে … নিজেদের অরিজিন্যাল লেখা হয় না ?”

“হবে না কেন … ওই যে ছেলেটা দেখছো রাস্তার উলটো ফুটপাথে পানের দোকান থেকে সিগারেট কিন্‌ছে – বিভাষ চ্যাটার্জি – ও লেখে … বেশ ভালোই লেখে – কিন্তু শর্মিলাদির সঙ্গে কি একটা ঝামেলা হয়েছে … তাই ওর লেখা কিছুতেই পার্টিলাইনের সঙ্গে মেলে না। অতএব আমরা এখন ফরমায়েসি আর ইস্যুভিত্তিক নাটক করতে ব্যাস্ত …”

“ওর লেখা তো আমি পড়েছি – ভালো হাত …”

 “সেটাই তো … আমরা কি পার্টিলাইনের বাইরে কিছু করবো – বলো?”

“যদি না লাইনটা সরতে সরতে গায়ের ওপর উঠে পড়ে …”

আমার কথা ওর কানে ঢোকে বলে মনে হয় না – স্বগোতক্তির মতো বলতে থাকে …

“পার্টি তো আমাদেরই ছিলো বুড়োদা … মনে নেই তোমার লেখা ‘সুখে থেকো সফদর’ করেছিলাম আমরা – থার্ড ফর্মে – বিল্বদার বাড়িতে রাত জেগে রিহার্সাল দিয়েছিলাম সবাই মিলে। দুবরাজপুরে ভাঙা মঞ্চে সেই কলাপাতা চিরে সুমনদার আলো করা – মনে আছে? শো থেকে একটা টাকাও পাই নি আমরা কেউ – ডব্লিউ টি তে ফিরেছিলাম – সারা রাস্তা ধরে তুমি আর বৈজুদা গান বানালে সূর দিলে আর উল্টোডাঙ্গা স্টেশনে নেমে সবাই মিলে সেই গান গাইতে গাইতে চেকারের নাকের ডগা দিয়ে বেরিয়ে গেলাম … মনে আছে?”

“মনে আছে রে…পরের নাটকে সেটা ব্যাবহার করাও হয়েছিল …”

“শুনেছি সুনীল চক্রবর্তীর ইলেকশন স্পিচ তুমি আর বৈজুদা লিখে দিতে … আর উনি স্টেজে উঠে জাস্ট সেটা পড়ে দিতেন –কেউ পড়েও দেখতো না…”

সন্ধ্যে হয়ে আসা আলোতে ওর চোখে যেন ভোরের আহ্লাদি রোদ …

“একটা বিশ্বাসের জায়গা ছিল –সম্মান … ”

“সেটা কোথায় গেল বলতো? এখন একটা ডায়লগ ইম্প্রভাইজ্‌ করলে সেটা শর্মিলাদিকে দিয়ে অ্যাপ্রুভ করিয়ে নিতে হয়”

আহ্লাদ বদলে গিয়ে কষ্টের ছোপ দৃষ্টিতে – আর রাগ …

“তাহলে করিস কেন?”

“মানে ? …” চমকিত হরিনী ঘাড় বেঁকিয়ে তাকায় …

“করিস কেন নাটক? ছেড়ে দিলেই তো পারিস …”

“ছেড়ে দেবো? কিন্তু … তাহলে কি হবে ?”

পাহাড়ের ঝরনা যেন কান্না হয়ে সমতলে আছড়ে পড়ে …

“ছেড়ে দেবো? তুমি তো জানো বুড়োদা … এটা একটা অভ্যেস … ছাড়বো বললেই কি ছাড়া যায়?”

“কিন্তু এতো অপমানের পরেও …”

নিজের মনেই বলতে থাকে – “নতুন ছেলে মেয়েগুলোর কাজ তো তুমি দেখো নি … কি সুন্দর বডি মুভমেন্ট – কি ভালো মডিউলেশন … দেখলে তোমার আবার লিখতে ইচ্ছে করবে!

জান – তোমার একটা পুরোন নাটক করেছিলাম গতবছর … কি ভালো যে লেগেছিল কি বলবো …”

একটু চুপ করে থেকে আস্তে আস্তে বলতে থাকে – “নতুনদের কাজ দেখি – সময়টা কেটে যায় … তোমাদের কথা মনে পড়ে …। তোমার লেখা – বিল্বদার ডিরেকশন – সুমনদার লাইট – বৈজুদার গান – রিহার্সালে আসলে মাঝে মধ্যে সেই সময়টা যেন আবার ফিরে ফিরে আসে … ”

ছেঁড়া ঘুড়ির মতো টাল খেতে খেতে মুহূর্তগুলো মাটিতে ছড়িয়ে পড়ে … দু একটা চড়াই খুঁটে নেয় একটা দুটো শব্দ – একটা দুটো গানের লাইন …– তারপর সদ্য জ্বলে ওঠা নিওনের পাশ দিয়ে উড়ে যায় … নজর পেরিয়ে …

পাহাড়ের কিশোরি নদী সমতলে উদ্ভিন্নযৌবণা –

“বৌদিকে সঙ্গে আনো নি বুড়োদা? শুনেছি খুব সুন্দর হয়েছে বৌদি?”

বিয়েতে সবাই এসেছিল – শুধু বুনু আসে নি – কি যেন কাজ ছিল ওর। এতোজনের ভিড়ে চোখেও পড়ে নি …

“এইবার মনে পড়েছে … বাড়ির পাশে থেকেও তুই আসিস নি আমার বিয়েতে … কেন বল তো?”

“এতোদিন বাদে সেটা নিয়ে ঝগড়া করবে?”

“ঝগড়া ঠিক নয় – কিন্তু আমার খুব অবাক লেগেছিল – কিন্তু পরে নানান কারনে ভূলে গেছিলাম – তোকে আর জিজ্ঞেস করা হয় নি …”

“আমার পড়ানো ছিল ওই দিন – মনে নেই?”

“একদিন পড়ানো কাটাতে পারলি না …?”

উঠে পড়ে বুনু … ঠোটের কোন দিয়ে হেসে বলে “না গো – সেটা প্রানে ধরে পারি নি ?”

একটু চুপ করে থেকে কেটে কেটে বলল – “আসলে ইচ্ছে করেই … কাটাই নি”

“কেন?”

“সে তুমি বুঝবে না …”

একটু চুপ করে থেকে অন্যাদিকে জ্বলে ওঠা ভিজে ল্যাম্পপোস্টের দিকে তাকিয়ে অস্ফুটে বলে – “আর তুমিই বা কেন অ্যামেরিকা চলে গেলে?”

“কেন যাবো না বল? তুই তো জানিস – কতো স্ট্রাগ্‌ল করেছি আমরা – প্রত্যেকে। তিনবছর ধরে কলকাতায় ছোট চাকরি করেছি শুধু একটা ব্রেকের জন্য। কিন্তু এই ঘুঘুর বাসা তো ভাঙার নয় …”

“জানি … কিন্তু তাও সে তো নিজেরই বুড়োদা … সেটার দায়িত্বও তো …”

নদী এবার যেন অন্য সূরে বাজে … অমোঘ উচ্চারনে ভেঙে পড়ে নোনামাটির বাঁধ …

“সবই তো তোমারই ছিলো বুড়োদা … নিজের করে তৈরি করে নিলে না কেন ?”

মোহানায় এসে দাঁড়ায় নদী – শীতের কুয়াশায় হাড়হিম শব্দগুলি উড়ে বেড়ায় – লেপ্টে যায় শরীরের প্রতিটি কোষে … “সবই তো তোমারই ছিলো …”

হাঁসটা আবার ফিরে আসে আমাদের সামনে – একবার তাকায়ও ঘাড় তুলে – তারপর ডুব দেয় …

“চলো – দেরি হয়ে গেল – বাড়ি যেতে হবে – নইলে মা আবার চিন্তা করবে …” উঠে পড়ে বুনু … দৃপ্ত পায়ে বাসস্ট্যান্ডের দিকে এগোতে থাকে। ওকে দেখে হঠাৎ খেয়াল হয় যে কলকাতার মেয়েদের মধ্যে একটা অদ্ভুত ছন্দ আছে – হাঁটায় – চলায় – কথা বলায় – চিন্তায় … একদম আলাদা – একদম নিজের মতন …

“তুই কেমন আছিস রে বুনু? বিয়ে করিস নি? ”

“আমি? …” ও হাসে … তারপর মুখ ফিরিয়ে নেয় –“এখন বড্ড দেরী হয়ে গেছে গো বুড়োদা … আজ আসি ..”

ভিড়ের মধ্যে অল্প অল্প করে মিলিয়ে যায় কচি কলাকেমন যেন অচেনা …

আর ভিড় – ধোঁয়া – নিওন আর মাঝরাস্তায় ঘুষ নেওয়া ট্রাফিক পুলিশ সবাই তখন আঙুল তুলে বলছে … “সবই তো তোমারই ছিল  – সবকিছু …শুধু নিতে শিখলে না?”