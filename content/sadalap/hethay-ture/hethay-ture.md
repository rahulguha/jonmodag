---
title: হেথায় তু রে মানাইছে না রে ... 
description: "লোকের ঢল নেমেছে স্টেশনে – রোজ যেমন নামে তেমনই আর কি ... জোড়ে কিম্বা বেজোড়ে ঊর্ধ্বশ্বাসে দৌড় – গ্যালপিং পেলে শান্তি – দরজার ধারে একফালি হাওয়ায় গা লাগিয়ে মনটাকে বাইরে উড়িয়ে দেওয়া ... "
dateString:  জুলাই, ২০০৭
draft: false
tags: ["সদালাপী প্রলাপকথন" ]
weight: 14
cover: 
    image:  "./sadalap/hethay-ture/hethay-ture.jpg"
---

\*\*\* এক \*\*\*

লোকের ঢল নেমেছে স্টেশনে – রোজ যেমন নামে তেমনই আর কি ... জোড়ে কিম্বা বেজোড়ে ঊর্ধ্বশ্বাসে দৌড় – গ্যালপিং পেলে শান্তি – দরজার ধারে একফালি হাওয়ায় গা লাগিয়ে মনটাকে বাইরে উড়িয়ে দেওয়া ... না পেলে গজগজ – উল্টোপাল্টা চিন্তাগুলো বারবার এর ওর গায়ে এটা সেটা স্টেশনে ধাক্কা খেয়ে ফিরে আসে ...

তবে মফঃস্বল বাংলার মন তো – অল্পেই খুশি – একটু পরে ফাঁক ফোঁকর খুজে মনখারাপ শহরের কাছে রেখে মেইন কিম্বা কর্ড লাইন ধরে ছুটে চলা ময়ূরাক্ষী ফাস্ট প্যাসেঞ্জারে – বিশ্বভারতী মিস করে আধঘন্টা বাদের এই ট্রেন – বর্ধমানে বিশ্বভারতী ধরিয়ে দেবে – মেইন আর কর্ড লাইনের কেরামতি ...

অতএব নিশ্চিন্তে একধারে গুটিসুটি মেরে বসে পড়া – অনেক ভাগ্য করে– ডেলি প্যাসেঞ্জারদের নজর এড়িয়ে – একে ওকে ধাক্কাধাক্কি করে – কোনমতে ... পাওয়া জায়গা - সঙ্গী বন্ধুর কল্যানে ... জানলার ধারে নয় - তবু খোলা জানলা দিয়ে হাওয়া তো আসে ... সেই যথেষ্ট।

“পাখাটা চালা তো বুড়ো” পাশের রাসভারি সহযাত্রীর হুকুম উল্টোদিকে বসা যুবকের উদ্দেশে – চেষ্টায় লাভ হয় না – পাখার ব্লেড মধ্যবিত্ত সামর্থের মতো নির্বাক।

“তখনই বলেছিলাম এ সি তে যাই – শুনবে না তো কথা” যুবক অস্ফুটে বলে “এই ট্রেনে কিছু কাজ করে নাকি?” ...

বয়ষ্ক ভদ্রমহিলা জানলার ধারথেকে সরে জায়গা করে দিতে চান ... “এইখানে বোস – গরম লাগবে না ...”

“ছাড়ো তো - ” ছেলের পৌরুষে ঘা লাগে।

“কি আর করা যাবে– এতো অল্প সময়ে কি এসির টিকিট পাওয়া যায় বল্‌?” পিতার কন্ঠে স্নেহ ...

“তোর পাখায় হবে না – যা বানিয়েছিস ... ! তার চেয়ে দাদা – তুই একটা এসি জ্যাকেট কিনে ফেল – তোদের অ্যামেরিকায় পাওয়া যায় না? মেড ইন চায়না ... কিম্বা মেড ইন ভিয়েতনাম?” সদ্যযুবতী বোন রসিকতা করে ...

“চুপ কর্‌ তিথি ...খালি ছ্যাবলামি ” মায়ের কপট রাগ – ছেলেকে বাঁচানো ... তবু ষাটোর্ধ সাদাচুল চুলে যেন একঝলক হাসি বিদ্যুৎ খেলে যায় ...

“আ হা – এতো ভিড়ে কি ওর আর অভ্যেস আছে – ওদের নিউ ইয়র্কে ...” পুত্রগর্বে উচ্ছসিত পিতা ...

“কিচ্ছু নয় বাবা – এর চেয়েও বেশী ভিড় হয় ...। কিন্তু এবার তুমি থামবে ...” বোঝা যায় ছেলে লজ্জা পেয়েছে – হাজার হোক বাঙালী মন তো –এই চল্লিশ ওয়াট ট্রেনের কম্পার্টমেন্টে আবার ওইসব বিদেশের প্যাচাল কেন ... এর চেয়ে একটু গরম সহ্য করা ঢের ভালো ...

কন্যা আরো কি যেন বলতে যায় –মা টিপে দেন - বারন করেন – নিঃশব্দে বাজেন –

ছেলের অস্বস্তি যে তাঁরও অস্বস্তি ...

\*\*\* দুই \*\*\*

এর মধ্যে সবার অলক্ষে ট্রেন মেইন লাইনে ঢুকে পড়ে – কর্ড লাইনে গন্ডগোল তাই – এর অর্থ বড় অনর্থ – বিশ্বভারতী মিস্‌ - পরবর্তী আকর্ষন রাত সাড়ে এগারোটার দার্জিলিং এক্সপ্রেস ... আবিষ্কার হতে সেটা নিয়ে আরেক দফা হৈচৈ – গালিগালাজ ইত্যাদি। এইসব নিয়েই একসময় বর্ধমান পৌছয় ট্রেন – নামিয়ে দেয় বোকাসোকা চালাক যাত্রীদের –

আলো অন্ধকার স্টেশনে নিঃঝুম অপেক্ষার পালা শুরু আর পায়চারি ...

“বোলপুর যাওয়া হবে না কি?”  পিতা জিজ্ঞেস করেন ...

সম্মতি দিই – অমন রাসভারি চেহারার সামনে প্রায় মুখে চলে আসে “যদি অনুমতি করেন তবেই ...”

“তাই ভাবছিলুম – ময়ূরাক্ষী থেকে নামলেন যখন তখনই মনে হল।”

“হ্যাঁ, ওই বসন্তউৎসবে যাবার ইচ্ছে ...”

“বেশ বেশ – কোথায় ঊঠছো?”

“বন্ধুর বাড়ি আছে – পিয়ার্সন পল্লীতে ...সেখানেই ...”

“পিয়ার্সন পল্লী – সে তো আশ্রমের কাছেই ... আমরা রতনপল্লীতে – ওনার বাপের বাড়ি। এখন অবিশ্যি কেউ নেই ... সারা বছর বন্ধ থাকে ... মাঝে মাঝে আমরা আসি ...”

সিগারেট ধরান ভদ্রলোক – “কলকাতায় থাকা হয়?”

“কলকাতায় বাড়ি – কিন্তু থাকি বাইরে”

“বাইরে মানে – কোথায় ...”

আম্‌তা আম্‌তা করে বলতে হয় ...”ক্যালিফোর্নিয়ায়” ...

“আরে তাই নাকি – তুমি তো তাহলে বুড়োর কাছাকাছিই থাকো”

“মানে – নিউ ইয়র্ক আর ক্যালিফোর্নিয়া ...”

“সে ঠিক আছে – একটাই দেশ তো ...”

সিগারেটে সুখটান দিয়ে বলেন ... “কি সুন্দর রাস্তা – কি ভালো মেইনটেনেন্স...আর কি জোরে গাড়ি চলে। ইঞ্জিনিয়ারিং কোথায় পৌছে গিয়েছে। আর ওই যে তোমাদের কি যেন বলে হাইওয়ে থেকে বেরোবার রাস্তাগুলোকে ... এক্সিট তাই না ... সেগুলো দেখবার মতো?”

অনেক কিছুই বলা যেতো – কিন্তু কিছু বলি না – স্বপ্নের জগতে ঘুরে বেড়ান্‌ এক রিটায়ার্ড সফল ইঞ্জিনিয়ার ...

কথায় কথায় ওঁদের বসার কাছে ... “বুঝলি বুড়ো – এ ও তোদের কাছেই থাকে – ক্যালিফোর্নিয়া তে ...”

জেটল্যাগে আর গরমে আক্রান্ত ছেলে ঘুমভেঙে উঠে তাকায় ... হাত মেলায় ... তারপর বলে “বাবা – নিউ ইয়র্ক আর ক্যালিফোর্নিয়া এখান থেকে বম্বের প্রায় পাঁচগুন” ...

“তো কি হয়েছে – তবু এন আর আই সূত্রে তোরা তো প্রায় আত্মীয়ই ...” বোন ফোড়ন কাটে ...

“তুই থামবি?” মা ধমক দেন ...

“থামবো কেন – দেশ ছাড়লেই সবাই কাছাকাছি – আর দেশে থাকলেই যত দোষ – তাই না?”

অন্য সূরে বাজে তিথি – ঠিক মালুম হয় না ঝড় না বাতাস – তাই মানে মানে ...

\*\*\* তিন \*\*\*

আগামীকাল দোল – তাই হুড়োহুড়ি দৌড়োদৌড়ি সমস্ত আশ্রম জুড়ে – মঞ্চ সাজানো, শেষ রিহার্সাল, চেনা বন্ধু বান্ধবদের থাকার জায়গার খবরাখবর নেওয়া, পলাশ জোগাড় করা মাথায় পরার জন্য খোঁপার মক্স করা – আর সন্ধ্যায় সকলে মিলে “ও আমার চাঁদের আলো ...” আশ্রমের গলি ঘুঁজি চেনা নয় – গানের কথা মনে থাকে না – গলায় সূর লাগে না – তবু সবার সঙ্গে হাঁটতে ভালো লাগে – বসন্ত বটে কিন্তু শীতের ভিজে ভিজে হিম গায়ে মাথায় মেখে – চাদরে কান ঢেকে সবার সঙ্গে “ও আমার চাঁদের আলো ...”

সেই চাঁদের আলোতেই হঠাৎ তিথিকে চোখে পড়ে ... লাল রঙের চাদরে মোড়া -  শীর্ণকায় একটি ছেলে ওর পাশে ... শক্ত করে দুজন দুজনের হাত ধরে হেঁটে চলেছে ... চোখে মুখে পূর্ণিমার চাঁদের মতো আরাম ...

গৌরপ্রাঙ্গনের কাছে বৈতালিক শেষ হয় – অকস্মাৎ সামনা সামনি পড়ে অস্বস্তি উভয়পক্ষেই ... নির্বাক মুচকি হেসে চলে যাওয়া ...

“ওরে ভাই ফাগুন লেগেছে মনে মনে” –  দ্বার খুলে সমস্ত মালিন্য ত্যাগ করে প্রভাতফেরি “ও রে গৃহবাসী ...”– শহর মনকে উপুড় করে এই সূরের আহ্লাদে নিজেকে মেলে দিতে ইচ্ছে করে ... কিন্তু হাত টেনে ধরে রাখে অভ্যেস –

তাই দেখি – আদেখ্‌লার মতো হাঁ করে এই হলুদ শাড়ির ঢল দেখি – সাদা পোষাকে কবিতা হয়ে ওঠা বিভঙ্গ দেখি – ছন্দ হারিয়ে ফেলা শিশুকে বয়োজ্যেষ্ঠের সাহায্য করা দেখি ...

কিছু পরে “রাঙিয়ে দিয়ে যাও যাও – যাও গো এবার যাবার আগে ...” আকাশ ভরে ওঠে লালে – চেনা মানুষকে আবির মাখায় চেনা মানুষ – অচেনা মানুষকে এড়িয়ে যায় ... এই চেনা অচেনার ভিড়ে ভেসে চলার সময় চৈতির সামনে কোথা থেকে উদয় হয় তিথি “ও মা – আপনি যে একদম পরিষ্কার ...প্রথম রঙটা আমিই দিলাম ... ”

বলেই সারা মুখে মাথায় মাখিয়ে দেয় লাল আবির ... পেছনে ওর বাবা মা ... লালে লাল তাঁদের চেনাই অসম্ভব ... সবাইকে আবির মাখাতে মাখাতে মনে হয় - আচ্ছা অচেনাকে চেনবার রঙ কি লাল ?

এখানে ওখানে গানের মেলা - কলাভবনের সামনে বিশাল দল ... জমজমাট আসর ... নামী কিছু মানুষকে চিনতে পারি ... অনামীদের চিনতে পারি না ... কিন্তু ভালো লাগে তাঁদের গান – নাচ ...

চোখ আঁটকে যায় আর একটি দলের দিকে ... চেনা লাগে যেন! বয়েস সবারই বেশী – কারো সঙ্গে আবার ছেলে মেয়েও – গোল করে বসে গান – সঙ্গে নাচ। রাসভারি ভদ্রলোকের হাতে হারমোনিয়াম ... গাইছেন “এসো এসো আমার ঘরে এসো – আমার ঘরে ...” আর ষাটোর্ধ মাতৃদেবীর কোমরে আঁচল – স্মিত হাসি মুখে - সুঠামত্ব বয়েস আর সংসারের চাপে একটু আহত ... কিন্তু স্বাভাবিকত্বের ছন্দ প্রতিটি পদক্ষেপে ... তার সঙ্গে মিশেছে অন্তর আর হারিয়ে পাবার সুখ – এই ত্রিবেণী সঙ্গমে ছলকে উঠছে সুখ ... ভিজিয়ে দিচ্ছে চারপাশ ...

“বাবা আর মায়ের আলাপ এখানেই ... বাবা কলকাতায় পড়তেন আর মা এখানে ...” তিথির গলা শুনে চমকে উঠি ... “ওনাকে দেখে বোঝাই যায় না যে এতো ভাল গান করেন - ” আমার মুখে কথা সরে না ...

“তবে – যাদবপুর থেকে এসে একবারে শান্তিনিকেতন জয় করা কি এতোই সহজ?” পিতৃ গর্বে মেয়ের মুখ ঝলমল করে ওঠে ... কপালের লাল আবির ঝাড়তে ঝাড়তে প্রায় দৌড়ে চলে যেতে যেতে চেঁচিয়ে বলে...”ওদিকে আমাদের এখানে আসবেন কিন্তু ...”

পলাশের রঙ লাল – ভোর এবং আবিরের রঙও ...  আচ্ছা – চেনাকে নতুন করে চেনার রঙও কি লাল?

এদিক ওদিক ঘুরে সেখানে পৌছাই ... সেখানে সদ্য পাশকরা ছেলে মেয়েদের দল ... রবীন্দ্রসঙ্গীতের সঙ্গে একটা দুটো জীবনমুখী – আধুনিক – হিন্দী - “রঙ্গ ভরো সে .....” এইসব ... ভিড় সেখানেই বেশি ... বাদ্যযন্ত্রও বেশী – উচ্ছাসও বেশী – যৌবণের তাপ থাকতে নেই? অনেকের মধ্যে তিথিও সেখানকার লোক ... সেই রোগাসোগা ছেলেটাও – এমনিতে কিন্তু কিন্তু – কিন্তু নাচতে নামলে অন্য চেহারা। এর মধ্যে কে যেন ধরলো “হেথায় তুরে ম’নাইছে না রে – ইক্কেবারে ম’নাইছে না রে ...” সাঁওতাল ছন্দে পা দুলে যায় ... সাপের মতো দুলে ওঠে যুবতীর শরীর ... চোখে বড় আলো লাগে ... বেশীক্ষন থাকতে সাহস হয় না ... মাঝদরিয়ায় যদি নৌকো টালমাটাল ...

ঘরে ফেরবার পথের পাশে পরে থাকা দোমড়ানো পলাশ দেখে মনে হয় –  না চেনার ভান করার রঙও বোধহয় লাল !

\*\*\* চার \*\*\*

সন্ধ্যায় গৌরপ্রাঙ্গনে “তাসের দেশ” ... একফোঁটা জায়গা নেই বসার ... দূরে আশ্রমের চাতালে চাঁদের আলোয় গা ভিজিয়ে দাঁড়িয়ে  ... নাটকের গান কানে আসে – আর কানে আসে আসেপাশের কথা। নানা কথা ...

হঠাৎ দেখা হয়ে যায় তিথি’র সাথে – অস্বস্তি আবার – কিন্তু এইবার কম ...

“আলাপ করিয়ে দিই ... শ্যামল কলাভবনের ফাইনাল ইয়ারের স্টুডেন্ট ... স্কাল্পচার”

“যাক এইবার একজন সত্যিকারের শিল্পির সঙ্গে আলাপ হল” ...  হাত বাড়িয়ে দিই

যে হাত মাটিতে প্রান আনে সে এগিয়ে এসে বলে “কি যে বলেন ... তিথিই তো আসল শিল্পি ... ওর গান শোনেন নি?”

“গান নয় তবে অন্য কিছু শুনেছি ...”

“ওঃ বুড়োদার পেছনে লাগা তো ... সে তো সবাই লাগে ... মাসিমাও ...”

“কিন্তু এইখানে দাঁড়িয়ে দাঁড়িয়ে একা একা কি করছেন?”

“তাসের দেশ দেখার চেষ্টা করছি” ...

“ওঃ সে লাভ নেই... বরং আমাদের সঙ্গে চলুন”

“কোথায়?”

“প্যান্ডেলের পেছনে – মাঠে ...”

“ওখানে ... মানে ...”

“চলুন – ওখানে না হয় আপনাকে তাসের দেশের গান গুলো সব শুনিয়ে দেবো ...” শ্যামল বলে ...

“কিন্তু ...”

“কোনও কিন্তু নয় ...আমরা একা নই ... ওখানে আমাদের একটা দল আছে” তিথির সূর সবসময়ই বর্ষা ...

 “হ্যাঁ আর আপনাকে ঠিক মতো আপনার পিয়ার্সন পল্লীতে ফেরত দিয়েও আসবো ...” শ্যামল সাহস দেয় ...

এরপর অনেক রাতে – নাটক যখন শেষ হয়ে গেছে ... আর একথালা চাঁদ কুয়াশার চাদর ভেদ করে গায়েমাথায় এসে পড়ছে ... শ্রীসদন হস্টেলের ঘন্টা শুনে মনে পড়ে বাড়ি ফিরতে হবে। মেয়েরা হস্টেলে ... তিথিও – ওর বন্ধুর কাছে থাকবে আজ রাতে। শ্যামল দায়িত্ত্ব পৌছে দেবার ...

“কেমন লাগলো আমাদের বসন্তউৎসব?” আলগা করে হাওয়ায় উড়িয়ে দেয় শ্যামল ...

“ভালো – কিন্তু তারচেয়েও ভালো লাগলো তোমাদের – তোমাদের এই দলকে”

“আমাদের নয় – বলুন তিথির ... সবাই ওর টানেই আসে ... কি যে অসম্ভব জীবনী শক্তি আছে মেয়েটার মধ্যে ...”

“হ্যাঁ সে তো দেখলাম ই ... অমন বাবা মা ”

“কিন্তু ওরই ভাগ্যেই দেখুন ... বিয়ে হল – বিয়েটা ভেঙে গেল!”

“বিয়ে - ?”

“হ্যাঁ – গত বছর বিয়ে হয়েছিল ওর – এন আর আই বর – টেক্সাসে থাকে। বিয়ের পরে জানা গেল যে তার একটা অ্যাফেয়ার আছে ওখানে ...”

“সে কি ... !!!”

“সেই থেকে ও এন আর আই দেখলেই ক্ষেপে যায় ... এমন কি নিজের দাদাকেও ... আর বুড়োদাটাও ... ”

“সেটা তো দেখেছি ...আচ্ছা সেই ছেলেটাকে ...?”

“কি আর করবেন বলুন ... আর যাই করুন যা গেছে তা কি আর ফেরত পাওয়া যাবে?”

নিঃশব্দে পথ হাঁটি দুজনে ... পিয়ার্সন পল্লীর পাশের শ্রীনিকেতনমুখী ফাঁকা রাস্তা যেন শেষই হতে চায় না ...

“কিন্তু শ্যামল ... তুমি আর তিথি ...”

“আমি? আমি ওর ভাইএর মত – ওর থেকে ছোট আর - আর - সত্যি বলতে কি আমিও ওকে দিদির মত দেখি ...”

পরদিন শান্তিনিকেতন এক্সপ্রেসে ওঠার সময় চোখাচোখি হয় ... একফোঁটা দুফোঁটা কথা হয় ... লাল সালোয়ারে ট্রেনের জানলার রোদ্দুর ওর কপালে চিক চিক করে ... গভীর কালো চোখে ছায়া পড়ে বাসন্তী মেঘের ... কাল অব্দি সে চোখ অন্য কারো মনে হয়েছিল, আজ তার অনেক অর্থ ঢেঊএর ফেনার মতো ভেসে সামনে ভেসে বেড়ায় ... হাত দিতে সাধ হয় ... সাহস হয় না। জিজ্ঞেস করতে ইচ্ছে করে “এইটুকু বুকে এতো কষ্ট – কি করে ধরে রেখেছিস?”

শান্তিনিকেতন এক্সপ্রেসের বাঁশী বেজে ওঠে ... অন্য কামরায় উঠে পড়তে হয় ... অভ্যেস টানে ... শহরের ধোঁয়া টেনে নেয় ...

লাল পলাশ পড়ে থাকে লালমাটির স্টেশনে –

বিচ্ছেদের আর পালাবার রঙ যে লাল নয় যে – তাই ...

ভেদিয়া থেকে চেনা বাউলটা ওঠে – কিভাবে কে জানে!  – দোতারায় বোল তোলে – “হেথায় তু’রে ম’নাইছে না রে – ইক্কেবারে ম’নাইছে না রে ...”