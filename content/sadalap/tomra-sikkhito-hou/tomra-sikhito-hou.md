---
title: তোমরা শিক্ষিত হও ... 
description: পাপ জম্‌ছে রাস্তায় – হাতে পায়ে মাথায় যেমন ভোরবেলার শীত জমে থাকে – তেমন পাপ ..
dateString:  মার্চ, ২০০৭
draft: false
tags: ["সদালাপী প্রলাপকথন" ]
weight: 8
cover: 
    image:  "./sadalap/tomra-sikkhito-hou/tomra-sikkhito-hou.jpg"
---

পাপ জম্‌ছে রাস্তায় – হাতে পায়ে মাথায় যেমন ভোরবেলার শীত জমে থাকে – তেমন পাপ ..

ফুটপাথ জোড়া করে বসেছে পাপের বেসাতি ... সিনেমাহলের সামনে প্রকাশ্যে চলছে দরদাম ... যেন মাছের বাজার ... রিকশার টুংটাং - পাশে গলির মধ্যে সভ্যতার শান বাঁধানো ঘাটে বিক্রি হচ্ছে নিষিদ্ধ উপন্যাস কিম্বা আরো নিষিদ্ধ টুকরো মুহূর্ত ... আর মাছির মতন ভন্‌ভন্‌ করছে সদ্য গোঁফওঠা কয়েকটি তাজা শরীর ... এবং আরো অনেক মধ্যবয়েসী পোড়খাওয়া ক্ষয়াটে ভাঙা চোয়াল। অন্ধকার গলির কোনে সপ্তাহের হিসেব মিলিয়ে নিচ্ছেন পার্টির দাদারা ... আর আরো ভেতরে ... এলাকার অন্দরমহলে পুরোন ভাঙ্গাচোরা বাড়িটা তার শতবার্ষিকী পালন করছে লালসায় পুড়ে যাওয়া আইটেম গানের বিভঙ্গে ...  

একটু দূরে ... অন্য ফুটপাথে জমে উঠেছে শব্দদূষণ - সিঙ্গুর-বাঙ্গুর-নন্দী-ভৃঙ্গীগ্রামের বিতর্ক ... তান্ত্রিক, গনতান্ত্রিক এবং জনগনতান্ত্রিক স্বপ্ন বিলোচ্ছেন ঘোলাটে চশমা নেতা ও নেত্রী। তিনতলার শীতাতপ নিয়ন্ত্রিত ঘরে চলছে রাজনৈতীক কাটাছেঁড়া –... অনশন এবং মিডিয়া কভারেজের তুল্যমূল্য হিসাব ...

পায়ে পায়ে বহুতল বাড়িটার সামনে ... পায়রার খোপ স্বপ্ন ... পায়রার খোপ বানিজ্য – পায়রার খোপ কমিশন ... সেলফ এল্পময়মেন্ট ... সেলফ সাফিসিয়েন্ট ... এক্ষুনি চাই ... আজকেই চাই ... পারলে চাঁদ না পারলে নেহাৎ কিছু রক্তমাংশের আস্বাদ ... যা চান তাই পাবেন স্যার ... শুধু আজকের দিনটা অপেক্ষা করুন ... মনটাকে লালদীঘির রয়্যাল ব্লু জলে ঢেলে দিয়ে আসি ...

এবং ওপারে লাল বাড়ি লালে লাল ... আসুন – গল্প করুন – টোয়েন্টিনাইন-ব্রিজ-ক্যারম টুর্নামেন্ট চলুক – কিম্বা সাইডে এল আই সি আর মিউচুয়াল ফান্ডের দালালী ... ঘন্টায় ঘন্টায় চা ... নিয়ম করে মোহনবাগান মাঠে হাজিরা ... শুধু কাজ করতে বললে আর কম্পিঊটার বসলেই রাগ ... অভিমান ... “দাদা – শ্রমিকদরদী সরকারের এই রূপ?” ...  আর তারপর স্বরূপ ... “ঠিক আছে শালা – কোয়াপরেটিভ ইলেকশন তো সামনে ... তখন দেখে নেব ...।” আর সন্ধ্যায় ভিড় মিনিবাসের মধ্যে নিত্য সহযাত্রীনিকে অভ্যাসবসতঃ ঝারি করতে করতে দীর্ঘনিঃশ্বাস মোচন ... “সোসাইটি হলটা পুড়ে গেল মাইরি... !!!”

ভাঙা ট্রামের শব্দ, মাইকের আওয়াজ, পুলিশের মানুষের অমানুষের দীর্ঘশ্বাস, জীবনের যাঁতাকলে পিষতে থাকা মানুষের আর্তনাদ – পাপ-অপাপের এইসব টুক্‌রো অংশগুলি মিলে মিশে এক ধাতব বেদনায় শহরের চোখে জল আসে ...

আর ঠিক এই সময় কাক্‌তালীয় কিম্বা বলি/টলিঊড গল্পের গরুর আদলে ঘটনাগুলো ঘটে ... ঘটে যায়

তেত্রিসে পা দেওয়া সরকারী কর্মচারী সিঞ্চন বিকেল সাড়ে চারটেয় অফিস থেকে বেরিয়ে পড়ে পাঁচটা বত্রিসের ব্যারাকপুর লোকাল ধরবার জন্য ... সন্ধেবেলা আবার কোথায় যেন যাবার আছে। দ্রুতপদে ধর্মতলা স্ট্রিটের দিকে হেঁটে চলেছে। সারা অফিসপাড়া এখন অচল ... কারন একটি মিছিল। আর মিনিট দশেক আগে অব্দি তাতে শ্লোগান দিচ্ছিল সিঞ্চনের ছোটবেলার ক্লাসমেট স্বায়ন্তন ... জিন্‌স, আধ্ময়লা পাঞ্জাবী আর শান্তিনিকেতনী ব্যাগ ভূষিত হয়ে সর্বহারার প্রতিনিধি সে এখন পার্টির জেলা কমিটির হর্তাকর্তা। মিছিল এখন মঞ্চের নেতার ভাষন শুনতে কিম্বা নিজের নিজের কাজে ব্যাস্ত – আর ও মোড়ের দোকান থেকে সিগারেট কিনছে। আর একই সময় সুসজ্জিত টয়োটা ইনোভাতে বসে কলকাতার দুরবস্থার কথা ভাবছিল সার্থক। গতকাল রাত্রি দুটোয় ওর ফ্লাইট লস এঞ্জেল্‌স থেকে কলকাতায় নেমেছে – আগামীপরশু উড়ে যাবে ডারবান অভিমূখে ... সামনেই “ডিউক” – সেখান থেকে রাতের খাবারটা তুলে নেবে কি না ভাবছিল সার্থক – ডিউকের বর্তমান মালিক ওদের পুরোন বন্ধু সোহম – বাবার মৃত্যুর পর থেকে ওই দোকানের দেখাশুনো করে।

কয়েকশো ফুটের মধ্যে চলমান চারটি চেনা জীবন ঘুরে বেড়াচ্ছিল – যেমন হয়তো প্রায়ই বেড়ায় ... দেখাসাক্ষাত হয় না ...

কিন্তু ঠিক সেই সময় সম্পুর্ন অপরিচীত এক যুবক কোনও একজনের পকেট মারছিল এবং দূর্ভাগ্যবসতঃ ধরা পড়ে যাচ্ছিল। ফলতঃ সেন্ট্রাল অ্যাভিনিউ এর মোড় জুড়ে একটা দৌড়োদৌড়ি ... হূটোপুটি ... ছেলেটি দৌড়ে পালাচ্ছে – পেছনে অক্লান্ত জনতা এক্সপ্রেস। এই দৌড় এ ওলটপালট হয়ে করে দেয় ষাটোর্ধ দোর্দন্ডপ্রতাপ অঙ্কের শিক্ষক কালিপদ চৌধুরির দৈনন্দিন রুটিন – এখনো শরীরে এতটুকু মেদ নেই, বয়সের ছাপ বাইরে পড়তে দেন না – রিটায়্যার করার পর নিয়মিত ন্যাশনাল লাইব্রেরি যান – সন্ধ্যার মুখে চাঁদনী থেকে মেট্রোয় উঠে শোভাবাজার নেমে হেঁটে বাড়ি ...

কিন্তু উর্ধশ্বাসে ছুটতে থাকা পকেটমারের সঙ্গে ধাক্কা খেয়ে মাটিতে ছিটকে পড়েন কালিপদবাবু – যে দোকান থেকে স্বায়ন্তন সিগারেট কিনছিল তার ঠিক সামনে ... যখন সেখান দিয়ে সিঞ্চন রাস্তা পেরোচ্ছে ঠিক তখন।

বলাই বাহুল্য এই সূত্রে দেখা হয়ে যায় চারজনের ... এবং কালিপদবাবুর – কেননা তিনি ছিলেন এঁদের শিক্ষক।

“ডিউকের” ভেতরে দোতলায় নিয়ে বসানো হয় মাষ্টারমশাইকে ... প্রয়োজনীয় এবং অপ্রয়োজনীয় নানা কেতাদুরস্ত কথা বার্তা– চিকিৎসার বিধান ইত্যাদি। কুশল সংবাদ ... ইত্যাদি।

কথায় কথায় ডাক্তারের আগেই কালিপদবাবুর জ্ঞ্যান ফিরে আসে ... চারজনেই মাস্টারমশাইকে তাঁদের পরিচয় জানায়। কালিপদবাবুর আবছা মনে পড়ে ... অথবা পড়ে না – পড়ার কথাও না ... প্রতিবছর প্রায় শ-খানেক ছেলে - কুড়ি বছর ধরে – কারুকে আলাদা করে মনে রাখা খুব কঠিন। আবার মনে নেই বললে সবার মুখ ভার হয়ে যায় ... তাই চেনার ভান...

তবে আলাদা করে চেনার খুব দরকারও হয় না। সবাই অল্প-বিস্তর প্রতিষ্ঠিত – কিম্বা অপ্রতিষ্ঠিত - সবাই অল্প বিস্তর সুখে দুঃখে আছে – ভালো-মন্দ মিলিয়ে মিশিয়ে জীবনের পাঁচফোড়নের স্বাদ – প্রায় সবাই খুব সাধারন। এঁদের সঙ্গে দেখা হলে সাধারনতঃ বেশ ভালো লাগত কালিপদবাবুর ... নিজের অতীতের কর্মোজ্জ্বল দিনগুলির কথা মনে পড়ত ... গর্বে বুক ভরে উঠত। যেমন গর্বে বুক ভরে উঠত তাঁর নিজের সন্তানের মুখের দিকে চেয়ে ... যখন ও ছোট ছিল – তখন। মনের সুখে তাঁকে বড় করেছিলেন – এতটুকু আঁচড় লাগতে দেন নি কোনওদিন – সব দুঃখ থেকে আড়াল করে রেখেছিলেন ... মনে মনে আশা করেছিলেন যে সে একটি অসাধারন মানুষ হয়ে উঠবে ...

“এখন কেমন লাগছে কালিদা?” একটি মুখ জিজ্ঞেস করে ...

“একটু জিরিয়ে নিন ...” আরেকজন ফতোয়া জারি করে ...

“কেন যে বেরোন – বয়ষ্ক মানুষের জন্য কলকাতা আজকাল যে কি ভয়ানক ...” আরেকজন নিদান হাঁকে ...

“আর একটু গরম দুধ আনতে বলি?” একজন উদ্বিগ্নভাবে জিজ্ঞেস করে ...

মাথা নেড়ে বারন করেন কালিপদ ... আজকাল এঁদের দেখলে সেই আনন্দ আর হয় না ... ছেলে বড় হল – এঁদের মতোই প্রতিষ্ঠিত হতে শুরু করলো – বিদেশে গেল। যত সময় গড়াল – ততো যেন কেমন অচেনা হয়ে যেতে লাগলো – একরত্তি সেই মাংশপিন্ডটা – হাসপাতাল থেকে যাকে কাপড়ে মুড়ে নিয়ে এসেছিলেন – কোলের একপাশে ধরে যেত ... রাত্রিবেলা মাঝে মাঝে উঠে দেখতেন – ছোট্ট মুখটার দিকে তাকিয়ে থাকতেন নির্নিমেষে... ছোট ছোট আঙ্গুলগুলো ধরে খেলা করতেন।

একসময় সেই মুখ বদ্‌লে গেল ... সেই মুখের ভাষা, চামড়ার ভাঁজ এবং চোখের দৃষ্টি বদ্‌লে গেল – তাতে অবাক হলেও খারাপ লাগে নি কালিপদর – যুক্তি দিয়ে বুঝেছিলেন যে সেটাই স্বাভাবিক। কিন্তু প্রতিষ্ঠা নিয়ে এলো এক অদ্ভুত উদাশীনতা এবং আত্মম্ভরিতা। কিছুতেই আর কিছু যায় আসে না ... ইশকুলে পড়াবার সময় এই ধরনের আত্মকেন্দ্রিক ছেলেদের একদম পছন্দ করতে পারতেন না কালিপদ ... কিন্তু নিজের ছেলেই যে ...

ধীরে ধীরে উপলব্ধি করলেন যে তার ছেলে আসলে খুব সাধারন ... শৈশব থেকে কৈশোর এবং তারপর যৌবনের শুরুর দিকেই অসাধারনত্বের অবলুপ্তি ... চারপাশের অনেক ছেলেমেয়ের ভীড়ে আর তাকে আলাদা করে চেনা যায় না ...

বিদেশে পাকাপাকি থাকবার সিদ্ধান্ত নিয়ে নেবার পরে আজকাল একধরনের দুঃখ হয় – অক্ষমতা – অব্যক্ত যন্ত্রনা ... ফিরে আসতে বলতে মন চায় কিন্তু মুখ ফুটে বলতে পারেন না ... হয়তো মনে মনে জানেন যে এখন আর বলে লাভ নেই ...

“এইবার বাড়ি যেতে পারবেন কালিদা? আমার গাড়িতে আপনাকে নামিয়ে দিতে পারি ...”

“নাঃ – তার দরকার হবে না ... মাথাটা একটু ঘুরে গিয়েছিল ... তোমাদের ধন্যবাদ”

“কি যে বলেন কালিদা ...” সবাই হাঁ হাঁ করে ওঠে ...

“আজ তাহলে উঠি ... তোমাদের সকলের ভালো হোক ...”

একজন হঠাৎ ঢিব করে একটা প্রণাম করে ফেলে ... দেখাদেখি মুখ রক্ষার খাতিরে অন্যেরাও ...

প্রণাম করলে ভালো লাগে কিন্তু কি আশির্বাদ করবেন বুঝতে পারেন না কালিপদ। আজকাল এদের মধ্যে এক ধরনের পাপ দেখতে পান কালিপদ ... আত্মকেন্দ্রিকতার পাপ ... পাশের লোকটার নাড়িনক্ষত্রের খবর আছে, মুড়ি তেলেভাজা দিয়ে মেখে বৈকালিক চায়ের সঙ্গে তারিয়ে তারিয়ে কেচ্ছা করতে উৎসাহ আছে – কিন্তু কোনও দরকারে কাজে লাগার ইচ্ছে নেই। এরা সাধারন – এতোটাই সাধারন যে নিজেদের সাধারনত্ব নিয়ে কোন অনুশোচনাও নেই

“শিক্ষিত হও” – আশির্বাদ করেন ষাটোর্ধ বৃদ্ধ – তারপর দোকান থেকে বেরিয়ে দৃপ্ত পায়ে চাঁদনি স্টেশনে নেমে যান ... পেছনে পড়ে থাকে এক শেষ বিকেলের দীর্ঘ থেকে দীর্ঘ হয়ে ওঠা বয়ষ্ক ছায়া ...

চারজন মধ্যবয়ষ্ক জীবিত মানুষ আরো কিছুক্ষন বসে থাকে ... দু এক পাত্র পান হয় ... অকস্মাৎ দেখা হওয়ার উষ্ণতায় নিজেদের সেঁকে নেওয়া ... আলোচনা হয় ইশকুলের দিনগুলো নিয়ে ...দেখা যায় সকলেই সকলের খবর রাখে ... কে কোথায় কি করছে ইত্যাদি ...

তারপর একসময় এক এক করে সকলে বাড়ি ফিরে যায় ... কয়েক ঘন্টার বিশ্ময় আর আকস্মিকতা কাটিয়ে দৈনন্দিন পাপে লিপ্ত হয় ওরা ...  জৈব, অজৈব, আর্থিক ও পরমার্থিক পাপে ...

তবু বাড়ি ফেরবার পথে এক নিঃশব্দ মুহূর্তে ভূলে যাবার আগে শেষবার কালিপদদার মুখটা মনে পড়ে যায় ... সমস্ত পাপের অহংকারের মধ্য দিয়ে বৃদ্ধ মানুষটির শীর্ণ কন্ঠস্বর ... “শিক্ষা মানে চিন্তার স্বচ্ছতা – তোমরা শিক্ষিত হও” ...

শহরে এখন বন্যার মতো পাপ জমেছে ... ভরে গিয়েছে গলিঘুঁজি – গায়ে মাথায় হাতে কুয়াশার মতো লেগে রয়েছে সাদা সাদা ফেনার মতো পাপ ... কান পাতলে তবু শোনা যায় ... ফুটপাথে চাপচাপ রক্ত – রসুনের গন্ধ আর রজনীগন্ধার স্টিকে মোড়া গুমরানো শহরের শিকড় থেকে ভেসে আসছে বৃদ্ধের শীর্ণ অপাপবিদ্ধ কন্ঠস্বর - “শিক্ষা মানে চিন্তার স্বচ্ছতা - তোমরা শিক্ষিত হও” ...