---
title: "আত্মকথন"
description: "নিজের সম্পর্কে লেখা কঠিন ..."
dateString: সেপ্টেম্বর ২০২৩ 
draft: false
tags: ["সদালাপী প্রলাপকথন" ]
weight: 1
cover: 
    image:  "./sadalap/atmakathan/rahul_self.png"
    # relative: true 
---



নিজের সম্পর্কে লেখা কঠিন ... 
আকাশ, চাঁদ, গ্লোবাল ইকোনমি কিম্বা জনগনতান্ত্রীক বিপ্লব এবং তার ব্যবহারিক ধাষ্টামো সম্পর্কে লেখা অনেক সহজ ...

তবু ...

জন্ম, বেড়ে ওঠা এবং কর্মশুরু কল্লোলিনী কলকাতায় – হ্যাঁ – সেই কলকাতায় যে তখনো কল্লোলিনী ছিলো ... এখন সাজে আর সৃঙ্গারে তিলোত্তমা হয়েছে – সেই কলকাতায়।   

শৈশব কেটেছে বইএর সঙ্গে কথা বলে – বইকে পাশে নিয়ে ঘুমিয়ে। কৈশোর হোস্টেলে – নরেন্দ্রপুর রামকৃষ্ণ মিশনের কড়া শাসনে – অতএব সুযোগ মিলতেই এক দুই তিন ... ধা ... মৌলানা আজাদ কলেজ, মধ্য এবং উত্তর কলকাতার সর্পিল গলিঘুঁজি, কফি হাউস আর গ্লোব, যমুনা, লাইট হাউসের সেলুলয়েডে উচ্চ মাধ্যমিক যাপন – তারপর যদুবাবুর হট্টমেলায়। ঝিলের এপাড় - ওপাড়, এস এফ আই – ডি এস এফ এর চর্বিত চর্বন নিয়ে চার চারটি অগোছাল কিন্তু অদ্ভুত অনুভবের বছর ... হাতেখড়ি লেখালাখিতে – লিট্‌ল ম্যাগাজিন “ঝোরা” – বৈঠকখানা বাজার থেকে কাগজ কিনে গোয়াবাগান লেনের দক্ষিনেশ্বরী প্রেস থেকে বই ছাপিয়ে বইমেলায় হাতে হাতে বিক্রি করা ... কেমন ছিলো বনের মোষ তাড়াবার এইসব মূহুর্তগুলি?  
জয় গোস্বামীর মতন করে বলতে ইচ্ছে হয় ...   
“ ঘুঁটিরও সেই প্রথম মরণ –   
প্রথম মরণ - মানে?  
বুঝবে কেবল তারাই যারা ক্যারাম খেলা জানে...”  
যাই হোক ... ক্যারম আর ইলশেগুঁড়ি বৃষ্টির গন্ধে মশগুল থাকতে থাকতেই একসময় রোদ্দুর উঠে পড়ে – আর গোল্লাছুট জীবন বদলে যায় সফটওয়্যার কবাডিতে ... আনন্দবাজার পত্রিকায় কয়েকবছর ( পাঠক ভূল ভাববেন না – চাকরিটা নেহাৎ টেকনিক্যাল – বাংলার সঙ্গে যোগ ছিল নাইট শিফটে জনগনের আগে কাগজ পড়ার সুযোগে )  -   
তারপর দিল্লী হয়ে ফিলাডেলফিয়া ঘুরে নিউ জার্সি / নিউ ইয়র্কে হাডসনের জল খেয়ে চোঁয়া ঢেঁকুর তুলতে তুলতে বিবাহ পরবর্তী যাপন রৌদ্রস্নাত ক্যালিফোর্নিয়া এবং ব্যাঙ্গালোর ঘুরে ডালাস, টেক্সাসে পুত্র, কন্যা এবং ঘরণী সহ সংসারধর্মে নিবেদিত প্রাণ 
