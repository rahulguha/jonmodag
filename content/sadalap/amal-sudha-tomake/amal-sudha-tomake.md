---
title: অমল, সূধা তোমাকে ভোলে নি ..
description: "মনে রাখতে রাখতে উঠোন পেরিয়ে মাঠ ডিঙিয়ে একরত্তি সূধা একদিন বড়ো হয়ে গেল ..."
dateString:  জুন, ২০০৭
draft: false
tags: ["সদালাপী প্রলাপকথন" ]
weight: 4
cover: 
    image:  "./sadalap/amal-sudha-tomake/sudha.jpg"
---

অমল, সূধা তোমাকে ভোলে নি ...

মনে রাখতে রাখতে উঠোন পেরিয়ে মাঠ ডিঙিয়ে একরত্তি সূধা একদিন বড়ো হয়ে গেল ...

শহরের মরে যাওয়া কৃষ্ণচুড়া, চৌকাঠের পাশে জমে থাকা জঞ্জাল, আঁট হয়ে লেপ্টে থাকা লোভী দৃষ্টি গায়ে না মেখে অভ্যেসের কানাগলি ঘুরে ঘুরে সূধা বড় হল ... দুহাতে ফুলের বদলে পুরোন হয়ে যাওয়া চামড়ার ব্যাগ – তাতে টিফিন কৌটো আর কিছু জমানো দরকারি আর অদরকারি কাগজপত্র।

সূধা এখন অফিসপাড়ায় চাকরি করে – প্রাইভেট কম্পানি - দুটো নাকে মুখে গুঁজে সকাল সাতটা বাইশের রানাঘাট লোকালে শিয়ালদা – গায়ে মাথায় ধুলো বালি মেখে সমস্তদিন কাজে অকাজে বসের মন জুগিয়ে চলে সন্ধে ছটা তিনের গ্যালপিং কল্যানি লোকালে মিলিয়ে যায় মফঃস্বলের আলো অন্ধকারে

আমাদের মফঃস্বলে এখনো মাঝে মাঝে নরম সন্ধ্যা নামে – রাস্তার আলোয় তার শরীরে এক উদাশীন গন্ধ – ফ্লাড লাইটে সান্ধ্য ফুটবল আর পাড়ার মোড়ের উজ্জ্বল শ্যামবর্ণা মেয়েটির একমাত্র সম্বল রবীন্দ্রসঙ্গীত অভ্যেসের মধ্যে দিয়ে সূধার বাড়ি ফেরা ...

সূধা এখন শ্যামলের ঘরনী, দুই সন্তানের জননী আর এক বাড়ি আত্মীয় স্বজ্জনের আটপৌরে আহ্লাদের বিনোদিনী দাসী ...

মধ্যবিত্ত সাক্‌সেসের প্রতীক সূধা এখন নব্য মোবাইল অর্থনীতির প্রস্পেকটিভ টার্গেট ...

এমনই এক জুলাই এর কাঠফাটা গরমে শিয়ালদা স্টেশনের পাশের ফুটপাথে সূধা অমলকে দেখতে পায় ... ওর বাড়ির পাশে রেললাইন আসে নি – তাই ও চলে এসেছে রেললাইনের পাশে ... ওর জানলা আর বন্ধ নয়–সত্যি বলতে কি সমস্ত পৃথিবীটাই এখন ওর জানলা – ওর শিশু চোখের সামনে প্রতি মুহূর্তে ঘটে চলেছে রেল স্টেশনের নিয়ম এবং নিয়ম বহির্ভূত হাজারো ঘটনা ...

অমল এখন সরকারের খাতায় রেজিস্টার্ড পথশিশু ...

কেউ ধুপ বিক্রি করে – মানে বিক্রির চেষ্টা করে – কিম্বা ভিক্ষে করে – কিম্বা অন্য কিছু করবার চেষ্টা করে – যে যা বলে তাই করে – রেললাইনের পাশে অনেক হাঘরে ছেলে মেয়ের সঙ্গে অমল একটু একটু করে বড় হয়ে ওঠে ...

সূধা ওর কাছ থেকে শশা কেনে – গরমের দিনে চার টুকরো শশা নুন দিয়ে খেতে ওর খুব ভালো লাগে –অভাবের সংসারে এটাই ওর একমাত্র বিলাসিতা। তিন নম্বর প্ল্যাটফর্মের সামনের দিকে অমল বসে বেশী শশা থাকে না ওর কাছে – তেমন ভালোও থাকে না – তাও সূধা ওর কাছ থেকেই কেনে। কেমন একটা অভ্যেস হয়ে গিয়েছে। স্টেশনে ঢুকেই অভ্যাসে ও দিকে চলে যায়। তিন নম্বরে ট্রেন না দিলেও যায় ...

কেমন যেন মায়া পড়ে গেছে ছেলেটার ওপর – মাঝে মাঝে ইচ্ছে করেই এক দুটাকা বেশী দিয়ে দেয় সূধা – খুচরো না থাকলে ফেরত নেয় না ... ছেলেটাকে দুটো টাকা বেশী দিয়ে লেডিস কম্পার্টমেন্টের দিকে এগিয়ে যেতে যেতে এক ধরনের সুখ অনুভব করে সূধা ...

এই ব্যাপারটা কিছুদিন ধরে হচ্ছে -

বাড়ি ফিরে বারো আর দশ দুই আত্মজকে স্পর্শ করে আরাম পেত সূধা – আজকাল কেমন যেন অস্বস্তি হয় – মনে হয় যেন আরো কি যেন করার ছিল ... ওদের জন্য নতুন কিছু কিনে নিয়ে যাবার সময় একটা অজানা অপরাধবোধ ...

এই অপরাধবোধ থেকেই পূজোর বাজারের শেষ দিনে একটা জামা কিনে ফেলে সূধা।

শ্যামল জিজ্ঞেস করে, ছেলেরা জিজ্ঞেস করে – কার জন্য  - কিন্তু কিন্তু করে ও উত্তর দেয় ।

মা শুনে বলেন – “দেখিস – আবার এ নিয়ে যেন কোনও অশান্তি না হয়” –

অন্যেরা সকলে হাসে – শ্যামল বলে “নতুন শখ হয়েছে তোমার- পুতুল খেলার” –

শ্বাশুড়িমা বলেন একদিন যাবেন ছেলেটাকে দেখতে –

পাশের বাড়ির মহিলা সমিতির নেতা ঝুমাপিশি আড়ালে বলেন “ন্যাকা!”

ন্যাকামিটা বেড়েই চলে – মাঝে মাঝেই ছেলেটার জন্য এটা ওটা কেনে সূধা – অফিসের কলিগরা সামনে অথবা আড়ালে হাসে – ইউনিয়নের নেত্রী অনুরাধাদি মাঝে মধ্যে বলেন – “একটা ছেলেকে নিয়ে ন্যাকামি না করে বরং আমাদের সঙ্গে যোগ দাও – বিপ্লবই এই দারিদ্র দূরীকরনের একমাত্র রাস্তা ”

সূধা বোঝাতে পারে না যে এটা দারিদ্রের প্রশ্ন নয় – এটা অন্যরকম কিছু। মানুষকে ভালোবাসার মধ্যে ন্যাকামির যে কি আছে তাও বোঝে না।

বরং ও আরো মন দিয়ে কাজ করে – বাজার অর্থনীতির অমোঘ নিয়মে অফিসের মধ্যে মুল্য বাড়তে শুরু করে সূধার – প্রমোশনও হয় বেশ কয়েকটা -

আর এই না বোঝার মধ্যেই একসময় সূধা ক্রমসঃ ভিড় থেকে আলাদা হয়ে যায় ...  বুঝতে পারে আলাদা হয়ে যাচ্ছে একচল্লিশ বছরের মধ্যবিত্ত মন নিয়ে বুঝতে পারে শুকনো কাঠে ঘষা লাগছে – আগুন জ্বলতে বাকি – তাও ফিরতে পারে না – ছেলেটাকে নিয়ে গিয়ে শিয়ালদারই এক ইষ্কুলে ভর্তি করে দেয় – পথশিশুদেরই ইষ্কুল  - সেখানে। ছেলেদের পুরোন বই খাতা নিয়ে এসে ছেলেটাকে দেয় – মাঝে মধ্যে ছুটি নিয়ে পথশিশুদের ইশকুলে সাহায্য করে – অন্ততঃ ওদের সঙ্গে কিছুক্ষন কাটাতেও বেশ লাগে ...

সূধা ঠিক করে ছেলেটাকে বাড়িতে এনে রাখবে -

ফলে স্বস্তির সংসারে অশান্তি শুরু হয় – কারনে অকারনে ওর দোষ দেখতে শুরু করে সকলে – শ্যামল, এমনকি ছেলেরাও – মুখ বুঁজে সব মেনে নেয় সূধা – বুক ফাটে তবু মুখ ফোটে না - বাঙালী মেয়ের ঐতিহ্য বজায় রাখে।

কিন্তু এক উইক এন্ডে অফিসের পার্টি থেকে নেশা করে ফিরে রেজাল্টের নাম করে ছোটছেলেকে শ্যামল অকথ্য ভাষায় গালাগাল করে – কারনটা সূধা বোঝে। একে সূধার পর পর উন্নতি তার ওপর ওই রাস্তার ছেলেটা - কোম্পানি কোয়ার্টার্স আর ওয়ার্কশপ ইঞ্জিনিয়ারদের জগতের চেনা ভিড়ে এ দুটোই খুব বেমানান

পরদিন সকালে শ্যামলকে জানিয়ে দেয় যে আগামী সপ্তাহে ও কলকাতায় কোম্পানীর নতুন ফ্ল্যাটে উঠে যাচ্ছে। শ্যামল চাইলে সেখানে যেতে পারে – ছেলেরাও। আর সেখানে ওই ছেলেটাও ওদের সঙ্গে থাকবে।

মাথায় বাজ পড়ে শ্যামলের – ওর অফিসটা তেমন বড়ো কথা নয় – কেননা শিফ্‌ট ডিউটি কলকাতা থেকেও সহজেই চালানো যাবে।

কিন্তু লোকে কি বলবে ?

বউএর অফিসের ফ্ল্যাটে থাকবার মত পৌরুষ এখনও ও অর্জন করে উঠতে পারে নি।

নরমে গরমে বোঝাবার চেষ্টা চলে –

সূধাকে সমর্থন করেন শ্বাশুড়িমা – বলেন “কলকাতায় গেলে অন্ততঃ ছেলে দুটোর ভবিষ্যতে লাভ হবে” – বলেন “ও না গেলেও আমি তোমার সঙ্গে ওখানে গিয়ে থাকবো ...”

রান্নাঘরের দিকে চলে যাওয়া ভারী চেহারার সাদা থানের মধ্যে কেমন যেন অন্য সূর বাজে ...

আসলে ঝড় যখন আসে তখন এলোমেলো হয়ে যায় অনেক হিসেব নিকেশ

ছেলেরাও মায়ের সঙ্গে যেতে চায় ...

একা হয়ে যায় শ্যামল ...

গভীর রাতে উঠে বসে ওকে জিজ্ঞেস করে ... “আচ্ছা – ওই একটা রাস্তার ছেলে তোমার কাছে আমার থেকে বড় হল?”

দুচোখে জল - হতভম্ব মুখটা দেখে খুব কষ্ট হয় সূধার – ও তো জানে এই মানুষটাকে – খুব সাধারন একটা লোক – ভালো – যেমন আর পাঁচজন হয় ...

ওর মাথায় হাত বুলিয়ে দেয় সূধা

ওর শরীরের মধ্যে হারিয়ে যেতে যেতে অনেক বছর পরে শ্যামল শিশুর মত সিক্ত হয় ...

শ্যামলকে নিজের একচল্লিশ বছরের উন্নত মাতৃত্বের মধ্যে ডুবিয়ে নিতে নিতে সূধা কানে কানে বলে ...

“সূধারা অমলদের ভূলতে পারে না গো – চাইলেও পারে না ...”