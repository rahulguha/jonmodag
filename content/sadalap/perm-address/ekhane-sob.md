---
title: পার্মানেন্ট অ্যাড্রেস
description: "কাউকে দেখলেই মনে হয় সব বলে ফেলি –
লুকিয়ে রাখা বাসের টিকিট – জমিয়ে রাখা আধখাওয়া সিগারেটের টুকরো – চোখের কোন দিয়ে ক্যান্টিনের দূরতম টেবিলের নীল সালোয়ার কামিজকে মেপে নেওয়া – আদেখলার মতো ফিল্ম উৎসবে বিদেশী ছবি দেখা ..."
dateString:  মার্চ, ২০০৭
draft: false
tags: ["সদালাপী প্রলাপকথন" ]
weight: 4
cover: 
    image:  "./sadalap/perm-address/Permanent_Address.jpg"
---

\*\* এক \*\*\*\*

কাউকে দেখলেই মনে হয় সব বলে ফেলি –

লুকিয়ে রাখা বাসের টিকিট – জমিয়ে রাখা আধখাওয়া সিগারেটের টুকরো – চোখের কোন দিয়ে ক্যান্টিনের দূরতম টেবিলের নীল সালোয়ার কামিজকে মেপে নেওয়া – আদেখলার মতো ফিল্ম উৎসবে বিদেশী ছবি দেখা ...

কিম্বা পড়শী বৃদ্ধা মহিলার ওপর ছেলে আর ছেলের বৌ এর অনবরতঃ চিৎকার – উল্টোদিকের তাপসদার গভীর রাতের শ্যামাসঙ্গীত –

কিম্বা মিষ্টুর সঙ্গে প্রথম দেখা হবার পর হঠাৎ উজ্জ্বল হয়ে ওঠা বিকেলটা ...

কাউকে দেখলে মনে হয় তাকে বলবার জন্যই এতোকিছু ঘটছে ... তাকে বলা দরকার ...

আমার এমন একজন মানুষ ছিল -  বিন্তিদি ...

বিন্তিদি’র থেকে কিছুই লুকোতাম না ... লুকোতে পারতাম না ...

প্রথম কলেজ কেটে লাইটহাউসে সিনেমা দেখে ফেরার পর বেশ কয়েকদিন কিচ্ছু বলি নি ... বিন্তিদিও কিছু বোঝে নি ... কিন্তু অস্বস্তি আমারই – তাই একদিন বলতেই হল ...

শুনে বিন্তিদি বকে নি - খানিকখন তাকিয়ে থেকে বলল ... “বুড়ো – আমাদের মতন বাড়িতে পড়াশোনাটাই সব ... ওটা বাদ দিলে কিন্তু চলবে না...”

মাথা নিচু করে সেদিন প্রতিজ্ঞা করেছিলাম আর কোনদিন কলেজ কেটে সিনেমা দেখবো না ...

ঠিক যেমন প্রতিজ্ঞা করেছিলাম প্রথমবার সিগারেট খেয়ে ধরা পড়বার পরে ... বিল্টুদের বাড়ির সিঁড়ির তলায় তিনজনে মিলে একটা নাম্বার টেন কাউন্টার করে খাচ্ছি – ঠিক তখনই সামনে বিন্তিদি ...

বুঝতে পেরেছিল সবই – কিচ্ছু বলে নি – পরে আলাদা করে ডেকে বলেছিল ... “বড়ো হবার দিন অনেক পড়ে আছে সামনে ... এখন নিজেকে তৈরী কর”

প্রতিজ্ঞা করেছিলাম – এবং ভেঙেছিলাম – যেমন করে ভাঙতে হয় ঠিক তেমন করেই ... প্রথমে লজ্জা করতো – কিছুদিন বিন্তিদিকে এড়িয়ে চলতাম – তারপর অভ্যেস হয়ে গেল – সব বলতাম না ... বললেও কেটে ছেঁটে বলতাম – ক্লাস কেটে সিনেমা দেখা – সিগারেট ...

বাঙালী মতে বন্ধুদের সাথে সাথে আমিও বড় হয়ে গেলাম ...

সেই লুকোছাপা দেখে একদিন বিন্তিদি আমাকে ডেকে এক প্যাকেট ফিল্টার উইল্‌স দিয়ে বলল “এবার থেকে আমার সামনেই খাস”

বড়োত্বের লজ্জায় সেদিন মাটিতে মিশে যেতে ইচ্ছে করেছিল ...

আসলে বিন্তিদি আমার নিজের দিদি নন ... এমনকি দূর সম্পর্কেরও নয় ... নেহাৎ পাড়াতুতো। ছোটবেলায় আমাকে পড়াতেন বলে শোনা যায় ... আমার অল্প মনে আছে ...

বিন্তিদির বাবা কলকাতা জিপিও তে সাধারন কেরানী ছিলেন, মা ছিলেন ন্যাশনাল লাইব্রেরির কর্মী – অনেকদূর যেতে হত অফিস করতে ... বেশ রাত হত ফিরতে। বিন্তিদিকেই কলেজের পরে সংসার সামলাতে হত।

এইসবের পরেও বিন্তিদির একটা নিজের জগৎ ছিল – গানের আর কবিতার জগৎ। অনেকে আসতো – পাড়ার, বেপাড়ার ...  ভালো গাইত বিন্তিদি – রবীন্দ্রসঙ্গীত – ছোটবেলায় পাকে চক্রে তবলা শিখেছিলাম বলে বিন্তিদির সঙ্গে বসতে হত। গানের মাঝে মাঝে কবিতা পড়া হত - অনেকেই পড়তেন – নিজের লেখা, অন্যের লেখা - বিন্তিদি পড়ত ... জীবনানন্দ দাস, শক্তি চট্টোপাধ্যায়, শঙ্খ ঘোষ ...

তাই একদিন সাহস করে দুরুদুরু বক্ষে আমাদের লিট্‌ল ম্যাগাজিন নিয়ে বিন্তিদির বাড়িতে হাজির...

“তুই লিখেছিস?” একটু কৌতুক আর স্নেহ মেশানো গাম্ভীর্য ...

ব্যাগের ভেতর থেকে দামটা বের করতে করতে প্রশ্ন – “পরের সংখ্যাটা বেরোলে দিয়ে যাস্‌ ...”

এরপর বিকেলের সাপ্তাহিক গানের আড্ডায় দু একটা চেনা লাইন – মানে আমার চেনা। উপস্থিত অন্যেরা জিজ্ঞেস করলে বিন্তিদি মুচকি হাসে আর আমাদের কাগজ এগিয়ে দেয় ...

আর আমার কান ঘামতে থাকে ...

কৈশোরের কুন্ঠা যৌবনের সান্নিধ্যে এসে সাহসী হয়ে ওঠে ... বিন্তিদিকে মিষ্টুর কথাটা বলে ফেলি ...

বিন্তিদি ওর সঙ্গে দেখা করে ... কি যে কথা হয় দুজনের মধ্যে কে জানে ... কিন্তু মনে হয় যেন দুজনে দুজনের অনেকদিনের চেনা। আমে দুধে মিশে যায়  ... আর আমি শালা আঁটি পড়ে থাকি  ...

\*\* দুই \*\*\*\*

এহেন বিন্তিদির একদিন বিয়ে হয়ে গেল ... মানে যেমন সবার হয় তেমনই ... পাত্র সু বলতেই হবে – অনাবাসী বাঙালী কিন্তু দিব্যি বাংলা বলেন  – নিজে গাড়ি চালিয়ে বিয়ে করতে এলেন – এমনকি বিয়ের পরে অষ্টমঙ্গলায় আমাদের মাংশ রেঁধে খাওয়ালেন ...

আমাদের সাবেকী কলোনি জীবনে পরেশদা যেন এক গল্পকথা ...

তারপর একদিন শোনা গেল বিন্তিদি বিদেশ চলে গিয়েছে ...

একটু ফাঁকা ফাঁকা লেগেছিল কয়েকদিন ... মাত্র কয়েকদিনই - সত্যি বলতে কি আঠারো-উনিশের উথালি পাথালি স্বপ্নের শ্রোতে কখন যে বিন্তিদি ভেসে গিয়েছে তা টেরই পাই নি ...

তখন যে আমরা বড়ো থেকে “লোক” হতে ব্যাস্ত ...

\*\* তিন \*\*\*\*

গান অনেকটা সাইকেল চালানো কিম্বা সাঁতার শেখার মতো – কিম্বা কবিতা লেখার মত – নানান্‌ কাজের মধ্যেও কি করে যেন ঠিক থেকে যায় - একবার দাগ লাগলে সে দাগ আর যায় না।

অনাবাসে বাৎসরিক পার্বন মানে উইকেন্ডে পূজো – আর পূজো মানেই গান আর রিহার্সাল। সফটওয়্যার ইঞ্জিনিয়রদের ভিড়ে তবলচির খুব অভাব – তাই ওই ক’মাস একটু দাম বেড়ে যায় ... স্ত্রী হেসে বলেন “কি যে ঠোকাঠুকি কর!” আর তারপর পূজোর জন্য খুঁজে পেতে সারা গায়ে হাত পায়ে কবিতা লেখা পাঞ্জাবী কিনে আনে ...

সারা শরীরে কবিতা জড়িয়ে সাংষ্কৃতিক সভ্যতার নিয়ম পালন করি ...

এমনই এক রিহার্সালে হঠাৎ দেখা ... বয়েসের ভারে খানিকটা স্থুল – চশমার পাওয়ার বেড়েছে – দুই বড় বড় ছেলে মেয়ে – লম্বায় বিন্তিদিকে ছোঁব ছোঁব করছে ...

“তুমি ?” বিশ্ময় আর আনন্দের একটা অদ্ভুত মিশ্রন গলা দিয়ে নেমে আসে ...

“ওমা তুই?” এক মূহুর্তের জন্য উচ্ছাস বেরিয়ে আসে - তারপর যথারীতি শান্ত –

“কেমন আছিস বুড়ো?”

“ভালো – তোমরা এখানে কবে মুভ করলে? পরেশদা কোথায়? কেমন আছো ?” আমার এতোগুলো প্রশ্নের উত্তরে একচিলতে হাসি ...

“তবলাটা এখনো বাজাস? বাঁয়াটা একটু শক্ত করে বেঁধে নিস ...”

এমন উত্তর বিন্তিদির কাছ থেকেই পাওয়া সম্ভব !!!

বরং পরেশদার একই রকম আছে ... আই বি এম ছেড়ে ওরেক্‌ল এ জয়েন করেছে। সদ্য এপাড়াতে মুভ করেই সবার সঙ্গে জমিয়ে নিয়েছে ... পূজোকমিটির মেম্বারও হয়ে গিয়েছে ...

ওঁর কাছ থেকেই শুনলাম যে বিন্তিদির বাবা মা দুজনেই গত বছর মারা গিয়েছেন – আর বিন্তিদিও কোথায় যেন একটা চাকরি করছে ...

একটু আড়াল হলে জিজ্ঞেস করি “কেমন আছো পরেশদা ...”

পরেশদা উত্তর দেয় না ...  সিগারেটে বড় করে টান দেয় ... সুখ না অসুখটান কে জানে ...

রিহার্সাল চলতে থাকে – সপ্তাহের পর সপ্তাহ ... নতুন মানুষদের বাঙালীশুলভ আবাহন হয় - পরেশদার সম্পর্কে হাওয়ায় গুজব উড়ে বেড়ায় – অভিযোগ মূলতঃ চরিত্রগত –  বিশ্বাস করতে মন চায় না ... কিন্তু প্রতি সন্ধ্যার রিহার্সালে বিন্তিদির নিঃশ্বাড় মুখ দেখে অবিশ্বাস ক্রমসঃ বিশ্বাসে পরিনত হয় ...

পরেশদার ওপর রাগ হয় ... একটা চড় মারতে ইচ্ছে করে ...

এইভাবে রাত বাড়ে – রিহার্সালের ফাঁকে ফাঁকে গলায় দু এক পাত্র পড়ে ... প্রাসাদের বাইরে শীতে কাঁপতে কাঁপতে তখন পুরুষসূলভ ধুমপানের আয়োজন ...

ভেতরে তখন বিন্তিদির গলায় মুক্তছন্দে মুক্তির আর্তি

“চোখের জলে লাগলো জোয়ার – দূখের পারাবারে ... ও চাঁদ”

আবহাওয়া ভারী হয়ে আসে ... আর আমাদের উপস্থিতি গ্রাস করে একফালি কুয়াশার চাদর ... শুধু পরেশদার ঠোঁটে জ্বলতে থাকা সিগারেটের লাল্‌চে আভা ...

“আচ্ছা বুড়ো – তুই তো লিখিস টিখিস ... তাই না ...”...”

ভাঙাচোরা চল্লিশোর্ধ চেহারাটার চোখে চোখ রাখতে চেষ্টা করি ...

“এই গল্পে একবার – জাস্ট একবার ... তোর বিন্তিদিকে জিতিয়ে দে না ... প্লিস্‌”

\*\*\* চার \*\*\*

সময় না জলের ধারা ... কোথা দিয়ে বয়ে যায় কে জানে ... তার শ্রোতে গা ভাসে – মন ভাসে – চিন্তা ভাবনাও ... মধ্যবয়েস কেড়ে নেয় অনেক কিছু – কিন্তু সবচেয়ে বেশী নেয় সময়। তাই নিজের আবর্তে ঘুরপাক খেতে খেতে অন্যের খোঁজ রাখা হয়ে ওঠে না ...

তাছাড়া ঠিকানা বদলায় ... নিজের অন্যের – আর সেই বদলের ভিড়ে আবার হারিয়ে ফেলি বিন্তিদিকে – ওদের নতুন ঠিকানা অজানাই থেকে যায় ...

তবে জীবন তো সমুদ্রের মতো – নেয় না কিছুই – ফেলে দেওয়া জিনিসও ফেরত দিয়ে যায় ... যেন হেসে বলে ... “আমি ব্যস্ত নিজের কাজে – তোমার সম্পত্তির দেখভাল করার সময় কই ...”

উত্তর দেবার আগেই হঠাৎ একদিন বিন্তিদির সঙ্গে দেখা হয়ে গেল ... উল্টোডাঙ্গার মোড়ে – হাড্‌কোর সামনে ... চেহারায় বয়েসের ছাপ কিন্তু স্থুল ভাবটা আর নেই ... অফ্‌ হোয়াইট সাধারন ছাপা শাড়ি ... স্বভাবসিদ্ধ হন্‌হনিয়ে হেঁটে যাচ্ছে উল্টোডাঙা স্টেশনের দিকে।

দৌড়ে গিয়ে দেখা করতেই যেন ছোটবেলা ... প্রায় বগলদাবা করে ওর বাড়ি ... বাগুইআটি ... তারপর আদা চা আর মুড়ি দিয়ে সমস্ত গল্প শোনা ...

বিন্তিদি এখন কলকাতায় থাকে – বাগুইআটিতে ... দমদমের দিকে একটা ছোট ইশকুল চালায় – পথশিশুদের জন্য। ওর দুই বন্ধু আগে শুরু করেছিল – বিন্তিদি এসে জয়েন করেছে বছর খানেক আগে।

“বেঁচে গেলাম জানিস ... ওরা অনেকদিন ধরেই বলছিল – এবার চলেই এলাম ...”

“চলে এলে মানে ? পরেশদা – তোমার ছেলে – মেয়ে ...”

“ওরা ওখানেই আছে – তোদের দেশে ... আমি আর পারলাম না ...?”

“ওরা বারন করলো না ...”

“না রে ... পরেশ বারন করে নি ... ওকে একবার বলতেই রাজি হয়ে গেল ...”

“পরেশদা তো রাজি হবেই ... ওর তো সুবিধাই হল – তাই না”

“বুড়ো !” বিন্তিদির গলায় আমার ছোটবেলার অভিমান ...

কয়েকটা নিঃশব্দ মূহুর্ত ... তারপর বিন্তিদিই মিড় ধরে ... “আসলে কি জানিস বুড়ো – জীবনে অনেক কিছু হয় – তাতে আমাদের কারুরই হাত থাকে না – হয়ে যায়। যখন বুঝতে পারি তখন টু লেট ...”

“পরেশদা লোকটা ...”

“লোকটা খারাপ নয় রে – অন্ততঃ তোরা যেসব শুনেছিস তেমন নয়। খুব সাধারন ছেলে – আড্ডাবাজ – দেখনদারী আছে খুব ... গভীরতা কম ...”

“সে তো বুঝতেই পেরেছি ... পুজো কমিটির প্রেসিডেন্ট হওয়াটা যার লাইফের অ্যাচিভ্‌মেন্ট ...”

“কিন্তু ও আমাকে বোঝে জানিস ... খুব ভালো করে বোঝে। হয়তো এক্সপ্রেস করতে পারে না ... কিন্তু বোঝে। আর তাই একবার বলতেই রাজি হয়ে গেল ...।“

এক মুহূর্ত থেমে স্বপ্নের গলায় বিন্তিদি বলে চলে ... “আর জানিস ও এখনো টাকা পাঠায় – স্কুলের জন্য। প্রতি মাসে। তুই তো জানিস ও কটা টাকা মাইনে পায় আর ওখানে পড়াশুনোর কত খরচ ...”

“তোমার ছেলে মেয়েরা?”

“ওরা ভালো আছে ...  ওরা ছুটিতে আসে। প্রায় প্রতিদিনই কথা হয়। ওরা জানে আমি কেন এইখানে ফিরে এসেছি ... দে রেস্পেক্ট দ্যাট। আর সত্যি বলতে কি জানিস ... গায়ে গায়ে লেগে থেকেও কি সবসময় সবকথা হয় - বল্‌?”

“আর লোকজন, আত্মীয় স্বজন”

“সেটাই সবচেয়ে মুশকিল হবে ভেবেছিলাম। কিন্তু একবার সাহস করে বাইরে বেরিয়ে পড়তেই আরো কতোজনের সঙ্গে দেখা হয়ে গেল।

জানিস বুড়ো –চারপাশের এই নোনা ধরা পাঁচিলটাকে আমরা শুধু শুধু ভয় পাই। ওদিকে যে কতো মানুষ আছে তা চিন্তাও করতে পারবি না ... ”

এরপর বিন্তিদি ডুবে যায় ওর ইষ্কুলের গল্পে – স্বপ্নের জ্যোৎস্নায়। সেই উত্তাপে নিজেকে সেঁকে নিতে নিতে হঠাৎ পরেশদার কথা ভাঙাচোরা মাতাল চেহারাটা সামনে এসে দাঁড়ায় ... কানে কানে বলি ... “ওস্তাদ্‌ - বিন্তিদির মতো মেয়েরা জেতার জন্যই আসে – তোমার আমার মতো জনতার কাজ হলো গ্যালারিতে বসে হাততালি দেওয়া ... ”

রাতের ভি আই পি রোডের হ্যালোজেন যখন আমাদের মুড়ে ফেলেছে তখন হঠাৎ মনে হল... আর বিন্তিদি হারিয়ে যাবে না ... এখন তো ওঁর একটা পার্মানেন্ট অ্যাড্রেস আছে ...