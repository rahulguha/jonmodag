---
title: "“লেবু পাতায় করমচা”"
description: "ফেটে যাওয়া জলের পাইপ আর অনাবিল বৃষ্টির জল মিলে মিশে একসাথে বয়ে চলেছে এক অচেনা লক্ষের দিকে।"
dateString:  নভেম্বর, ২০০৬
draft: false
tags: ["সদালাপী প্রলাপকথন" ]
weight: 2
cover: 
    image:  "./sadalap/lebupata/Lebu Patay Karamcha.jpg"
---


ফেটে যাওয়া জলের পাইপ আর অনাবিল বৃষ্টির জল মিলে মিশে একসাথে বয়ে চলেছে এক অচেনা লক্ষের দিকে।  
বাঁপাশে মানুষের ভিড় ... বাজারী মানুষ প্রাত্যহিক বাজারশিল্পে মগ্ন ... এক কিলো আলু, আড়াইশো পেঁয়াজ, পঞ্চাশ কাঁচালঙ্কা ... কাতল কত করে গো? মানুষের ভিড় – কেজো মানুষেরা বাসস্টপে দাঁড়িয়ে ... সুন্দর ইস্তিরি করা নির্ভাঁজ একরঙা জামা ... চকচকে জুতো, ঘড়ি, চশমা, ব্যাগ এবং টাক ... মাথায় চিন্তা। ইস্কুল যাত্রী মানুষের ভিড় – বইয়ের ভারে, কম্পিটিশনের ভারে, বাবা-মার পিয়ার প্রেসারের ভারে ভোরবেলায় চোখে মুখে অসহায় ক্লান্তি। মানুষের ভিড় ... অকেজো মানুষের ভিড় ফুটপাথের জবরদখল পন্ডিতের চায়ের দোকানে ... বয়স্ক তাই অকেজো ... বয়স্ক তাই অঢেল সময় ... বয়েস হয়েছে তাই মর্নিং ওয়াক সেরে চটজলদি বাড়ি ফেরার বিশেষ দায় নেই ... । মানুষের ভিড় ... ধান্দাবাজ এবং রাজনৈতীক মানুষের ভিড় ... বাজারের কোনে পাড়ার মোড়ে পার্টি অফিসের বন্ধ দরজার সামনে কিসব জটিল হিসেব নিকেশে ব্যাস্ত ...     
আর ডান দিকে রেলব্রিজ ... উঁচু হয়ে উঠে যাওয়া সভ্যতার অশনি সঙ্কেত ... পাঁচ মিনিট দশ মিনিটে ছুটে যাচ্ছে শিয়ালদাগামী বাদুড়ঝোলা ট্রেন ... কেউ উর্ধশ্বাসে ... কেউ বা গজেন্দ্রগমনে ... ঠিক ওখানটাতেই কিছুদিন আগে কে একটা কাটা পড়েছিল না? নাকি গলা দিয়েছিল ? কে জানে ... কি দরকার জেনে ?
যত কম জানা যায় ততোই ভালো ... বিশেষত গায়ে না লাগলে হাওয়া যতোই দিক তাতে কি আসে যায় ...  
আমরা আছি আমাদের তালে ... ঝক্কি ঝামেলা কম? সকালে উঠে ঢুলু ঢুলু চক্ষে বাজারযাত্রা  ... গত রাতের খোঁয়াড়ি ভাঙে না ... তাই হিসেব গুলিয়ে যায় ... সব্জির দাম তো অ্যাবসার্ড রকম বেড়েই চলেছে... তায় আবার পেস্টিসাইড আর হর্মোন ইঞ্জেকশন দেওয়া ... মাছের বাজারে তো ঢোকা যায় না ... পকেটে টান ... থুড়ি ফাঁক হয়ে যায়। আর মাঝে মধ্যে বুক ঠুকে ঢুকে পড়লেও লোভী লোভী চোখে মেরিলিন মনরোর মতো শুয়ে থাকা ইলিশ সুন্দরীর দিকে তাকাতে তাকাতে কাতলা, সিল্ভার কার্প, কাটা পোনার দরদস্তুর ... হলিঊড না হোক আমাদের টলিউডি শতাব্দীই সই ... এবং ঘন্টাখানেকের ইমোশনাল রোলার কোস্টার রাইড শেষ করে জয়-পরাজয়ের আধাআধি অনুভুতি গায়ে মেখে, বাইরে একফালি হাসি ঝুলিয়ে মাথার মধ্যে একঝলক রাগ নিয়ে বাড়ির পথে ...  
আমরা আছি আমাদের তালে ... ঝক্কি ঝামেলা কম? কাজের লোক ঠিক সময় আসে না ... ওদিকে দুধের গাড়ী এলো কি না ... ছেলে মেয়েদের ডেকে তোলা ... ওকে বাজারে পাঠানো ... ফিরে আসলে বাজার তোলা ... তার মধ্যে একঝলক খবরের কাগজে চোখ বুলিয়ে কেচ্ছা - কেলেঙ্কারিগুলো মাথায় ঢুকিয়ে নিয়ে আবার রান্না ঘরে ঢুকে যাওয়া ... আর এই সবকিছুর মধ্যে এক মিনিটের শীর্ষ সম্মেলন ... সন্ধ্যার প্ল্যান প্রোগ্রাম ...  
আমরা আছি আমাদের তালে ... ঝক্কি ঝামেলা কম ? দুটো নাকে মুখে গুঁজে অফিস ... ঠিক সময়ে বাস স্ট্যান্ডে... বেণী ঝুলানো ওই কলেজমেয়েটাও তো সেই সময় ... দেখেও না দেখার ভান ... দত্তবাবুর সঙ্গে দুটো রসের কথা ... ট্রাফিক জ্যামের জটিল হিসেব নিকেশ ... অতঃপর “সদাগরী অফিসের কনিষ্ঠ কেরাণী”-র চ্যাটার্জি ইন্টারন্যাশনালের পাঁচতলায় একফালি টেবিলের নিরাপত্তাবোধ।  
আমরা আছি আমাদের তালে ... ঝক্কি ঝামেলা কম? কাল রাতে দেড়টা অব্দি সোহিনির সঙ্গে কথা বলতে হয়েছে ... ওর সঙ্গে কিন্নরের ব্যাপারটা খুব সেন্সিটিভ স্টেজে চলে গেছে ... কি করে যে ঠিক করা যায়! ... সিদ্ধার্থ অবিশ্যি অনেকটাই ম্যাচিওর্ড ... আমার ব্যাপারটা বোঝে - অনেক ডাউন টু আর্থ ... আসলে ইঞ্জিনিয়ারিং এর ছেলে তো। কিন্নর টা ইডিয়েট ... কাঁধে শান্তিনিকেতনী ব্যাগ ঝুলিয়ে সাহিত্য সাহিত্য করে বেড়ালে চলে?  ...   সোহিনির ও তো একটা সহ্যের সীমা আছে না কি? সকালে আবার ফোন করবো ভেবেছিলাম... কিন্তু জরিনা মাসী না আসায় ঘর ঝাঁট দিতে হল ... কি হয় একদিন ঘর ঝাঁট না দিলে? মা যদি একটু ইন্টেলেকচুয়্যাল হত !!!    
আর দেখো ... কারো কিছুতেই কিছু যায় আসে না ...  
যেমন ওই বাচ্চা ছেলেটা ... বছর পাঁচেক বয়েস হবে ... পরনে একটা শতঃচ্ছিন্ন হাফ প্যান্ট ... আর ওর সঙ্গে একটা মেয়ে ... কয়েক বছরের বড় হবে ... প্রতিদিন ডাস্টবিন থেকে কুড়িয়ে নিচ্ছে সভ্যতার উচ্ছিষ্ট ...।  
না ... রেলগাড়ি দেখে ওদের বিষ্ময় জাগে না ... সম্ভবতঃ ওদের জন্ম রেল লাইনের ধারের বস্তির কোন একটা খুপরী ঘরে।  
না ... ওদের বাবা পুরোহিত নন... পালাও লেখেন না ... সত্যি বলতে কি ওদের বাবার খোঁজ পাওয়া যাবে এমন মাথার দিব্যি কেউ দিতে পারবে না।  
তবু হঠাৎ যখন আকাশ কালো করে বৃষ্টি নামে ... ফুটো ফাটা বাসস্ট্যান্ডটার তলায় ওদের ছোট্ট চড়ুইভাতি পন্ড হতে বসে আর ওরা চোখ বন্ধ করে বলতে থাকে “লেবু পাতায় করমচা ... যা বৃষ্টি চলে যা ...”  
এই দৃশ্য সেলুলয়েডে ধরে রাখার নয় ... সংবাদপত্রে ছাপার নয় ... ইন্টারনেটে ব্লগ করার নয় ...  
আর এইসবের টুকরো ছবির গায়ে গা লাগিয়ে আমার শহরে সকাল হলো ... আমি চারতলার ব্যালকনিতে দাঁড়িয়ে খবরের কাগজের খেলার পাতা আর চা একসঙ্গে গলাধ্বঃকরন করতে করতে তাতে স্নান করলাম ... বলতে পারেন শুদ্ধ হলাম। কেজো না অকেজো কিম্বা সুন্দর না অসুন্দর - কোন দলে ফেলবো জানা যায় না কিন্তু স্পর্শটা বড় সুখের ... এ শহর ... এই ভোরের শহর বড় মায়াময় ... রক্তমাংশে ভিড়ের পাওয়া না পাওয়ার একটা গতি আছে – অজান্তেই সেই শ্রোতে কাগজের নৌকোর মত ভেসে চলা ...  
আর আজ যখন আকাশ কালো করে বৃষ্টি নেমেছে,  ফেটে যাওয়া জলের পাইপ আর সামাজিক বিশ্বায়নের বৃষ্টির বেনোজল মিলে মিশে একসাথে বয়ে চলেছে এক অচেনা লক্ষের দিকে, আমার শহরের ... আমার মায়াময় শহরের অপু-দূর্গাদের সঙ্গে গলা মিলিয়ে চারতলার ওপর থেকে ফিস ফিস করে বলি ... “লেবু পাতায় করমচা ... যা বৃষ্টি ... চলে যা ...“


