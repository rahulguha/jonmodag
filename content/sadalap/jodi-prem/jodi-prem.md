---
title: যদি প্রেম দিলে না প্রানে ... 
description: "যদি প্রেম দিলে না প্রানে – 
তবে আর কি – 
আকাশ গানে ভরিয়ে দিয়ে অন্য পথে চলেই যাবো একা – 
সঙ্গে নেব কাগজ কলম –অন্যমনা বইপত্তর –"
dateString:  জুলাই, ২০০৭
draft: false
tags: ["সদালাপী প্রলাপকথন" ]
weight: 12
cover: 
    image:  "./sadalap/jodi-prem/jodi-prem.jpg"
---

তবে আর কি – 

আকাশ গানে ভরিয়ে দিয়ে অন্য পথে চলেই যাবো একা – 

সঙ্গে নেব কাগজ কলম –অন্যমনা বইপত্তর –

নাম না লেখা বিধবা রঙের খাম 

নিরুদ্দেশ বৃষ্টিসুখের দিনে ... 

যদি প্রেম দিলে না প্রানে ...

  

ল্যাপটপের স্ক্রিনে এইসব এলোমেলো লাইনগুলো নড়ে চড়ে ... কথা বলে না ... ঠিক যেমন চারপাশের মানুষগুলো - হাঁটে – পাশে এসে বসে – হাসে – কথা বলে না। 

  

দুঘন্টা লেট ফিনিক্স এয়ারপোর্টে এখন বিকেল সাড়ে পাঁচটা – রানওয়ের টেম্পারেচার ১২০ পেরিয়ে গেছে বলে সব প্লেন টেক অফ বন্ধ ... অতএব অপেক্ষা ... শুধুই অপেক্ষা ...

  

যদি প্রেম দিলে না প্রানে ... আচ্ছা – প্রেম ছাড়া মানুষ বাঁচে – প্রেম না থাকলে সে কি প্রেমহীনতার কথা এমন করে বোঝে ? বোঝা সম্ভব ? 

  

এই সব সাতকাহন ভাবতে ভাবতেই অভ্যেসের বসে তৃতীয়বার ফোন করে ফেলে পরী – আবার ভয়েস মেল ... মেয়েকে মেসেজ রাখে যে প্লেন প্রায় আড়াই ঘন্টা লেট করবে – সেরকম হিসেব করে যেন এয়ারপোর্টে নিতে আসে – নইলে শুধু শুধু পার্কিং দিতে হবে। 

  

আচ্ছা – প্রেমহীনতা কি একধরনের অসুখ নয় ? চুড়ান্ত স্বার্থপরতা কিম্বা চারপাশের প্রতি অদ্ভুত নির্লীপ্ত চোখের পলক না ফেলা তাকানো ? এগুলি সবই কি একধরনের প্রেমহীনতা নয় ... ?

  

 লেখককে চিঠি লিখবে ভাবে পরী ... প্রেম মানে কি শুধু রক্তমাংশের নারী-পুরুষের প্রেম ... প্রেমহীনতা মানে কি শুধুই বিরহ ?

  

ফোন আসে ... “ হেই মম ... আই মিস্‌ড ইওর কল”

“জানি – আই লেফট আ মেসেজ ফর ইউ শালু”

“ইয়া – ইট’ল বি অ্যানাদার আওয়ার ... সো বোরিং ... কখন এখানে নাগাদ ল্যান্ড করবে বলো তো ?”

“সাড়ে দশটা তো বাজবেই ... শোন্‌ তুই ক্যামরি টা নিয়ে আসিস – ফেরার পথে আমি ড্রাইভ করবো”

“কাম অন মা ... তুমি এখনো আমাকে ডিপেন্ড করতে পারো না” ? মেয়ের গলায় প্রচ্ছন্ন রাগ ... 

“না – করি তো – এই তো তোকে বলছি আমাকে এয়ারপোর্ট থেকে নিয়ে আসতে ...”

“তাহলে – ফেরার সময় আমি ড্রাইভ করলে কি হয়েছে – হোয়াট’স ইওর প্রব্লেম?”

“ও কে – উই উইল সি ... আগে তো পৌঁছই। আচ্ছা – ফ্রিজের কি অবস্থা – কিছু খাবার দাবার আছে কি ?”

“আছে আছে – সোহিনী মাসী কাল এসেছিল – সি ব্রট ইন সাম ডাল অ্যান্ড চিকেন ... ডোন্ট ইউ ওরি মম ... আচ্ছা – লিসেন - আই গট টু গো নাও ... আর একটা ফোন আসছে ... ওকে ... প্লেনে উঠে একটা ফোন করে দিও ... বাই ... সি ইয়া ...”

  

 “বাই ….. ” বলতে বলতেই ফোনটা কেটে যায় ... উফ্‌ এই টিন এজ মেয়েদের যে কতো ফোন আসে আর কতো কথা থাকে বলবার ...। ভাবতে ভাবতে হাসি পায় পরীর ... ওর ও তো একসময় ওই বয়েস ছিল ... শালু মানে শালিনীর মতোই ওর ও ফোন আসতো – সময় পেত না বাবা মায়ের সঙ্গে কথা বলবার। 

  

আর এই চরম ব্যাস্ততার মধ্যেই একসময় শমীকের সঙ্গে আলাপ - বিয়ে – অ্যামেরিকায় চলে আসা - তারপর শালু ... তিনটে বছর কেমন যেন ঝড়ের মতো কেটে গিয়েছিল। 

শমীকের সঙ্গে বিয়েটা দাঁড়ায় নি কখনোই – প্রেম করে বিয়ে ঠিকই – তবু ... 

নড়বড়ে ভিতটা তাই একসময় ভেঙে চুরে খাক ... ভেঙে পড়া আঁটকানো যেত হয়তো কিন্তু দুজনের কেউই চায় নি। তাই – শালুকে সঙ্গে নিয়ে বাইরে বেরিয়ে পড়া ... সেই কতো বছর আগে ... 

  

যদি প্রেম দিলে না প্রানে ... লাইনটা বার বার মাথার মধ্যে ঘুরপাক খাচ্ছে ... প্রেম বস্তুটা যে কি সেটাই তো এতোদিন ধরে ধাঁধাঁর মতো হয়ে রইল। শমীকের সঙ্গে যেটা ছিল সেটা প্রেম নয় ... হয়তো রক্তমাংশের একটা উত্তেজনা – শালুর প্রতি অপত্য স্নেহ – দায়িত্ববোধ ... সোহিনী আর জনের সঙ্গে কতোদিনের বন্ধুত্ব – আর ... আর ...

  

“ইউ নিড আ ম্যান, মম ...” মেয়ের মুখে এই কথাটা শুনে চমকে উঠেছিল পরী ... এতো চমকে উঠেছিল যে মেয়েকে বকতেও ভূলে গিয়েছিল। একটু পরে গম্ভীর মুখ করে বলেছিল ... “বড়োদের সম্পর্কে এইভাবে কথা বলতে হয় না শালিনী ...”

“ওহ্‌ কাম অন মা ... আই অ্যাম এইট্টিন নাও ...”

“অ্যান্ড আই অ্যাম ফর্টি ফাইভ ... সো – আমি যা বলবো সেটা তুমি শুনবে – আন্ডারস্ট্যান্ড ?”

“হোয়াটেভার – বাট আই মেন্ট ইট – ইউ নিড্‌ আ ম্যান – আ রিয়্যাল ওয়ান – ইউ ডিসার্ভ ইট” 

“শালু !!!” রাগে ফেটে চিৎকার করে ওঠে পরী ... 

“ওকে – ওকে ... ” টিপিক্যাল অ্যামেরিকানদের মতো করে স্রাগ করে ঘরে চলে যায় মেয়ে ... কিন্তু মাথার মধ্যে ঢুকিয়ে দিয়ে যায় একরাশ চিন্তা ... “ইউ নিড আ ম্যান ... মম” – 

ধুর এতোদিন যখন একা একাই চললো তবে আর কি দরকার – মেয়েও তো বড়ো হয়ে গেল – ইউ সি এল এ তে সেকেন্ড ইয়ার ... 

  

আসলে একা থাকারও একটা মোমেন্টাম তৈরী হয়ে যায় বোধহয় ... শমীকের কাছ থেকে বেরিয়ে আসার সিদ্ধান্তটা নেওয়াটা বেশ কঠিন ছিল – প্রায় অসম্ভবই – কিন্তু খানিকটা রাগ আর খানিকটা জীবন সম্পর্কে স্বল্প অভিজ্ঞতার জন্যই ওই সিদ্ধান্ত নেওয়া। 

নিজের বাড়িতেও কেউ মেনে নেয় নি – মেনে নেয় নি প্রবাসী বাঙালী মহল। 

মেনে নিয়েছিল শুধু শমীক – একবারও কোনও আপত্তি করে নি – কিছু বলেও নি। 

বোধ হয় এটাই ছিল পরীকে দেওয়া ওর শেষ উপহার ... 

  

শুধু প্রতি উইকএন্ডে শালুকে নিয়ে কিছুক্ষন সময় কাটানোর অধিকার চেয়ে নিয়েছিল। 

  

আর ব্যাপারটা ঘটে যাবার পরে ছোট্ট শালুকে নিয়ে ক্রমসঃ একা হয়ে গিয়েছিল পরী ... মেয়ের ডে কেয়ার – নিজের অফিস – ব্যাঙ্ক অ্যাকাউন্ট, ফোর ওয়ান কে, ইমিগ্রেশনের ঝামেলা, সদ্য মুভ করা নতুন অ্যাপার্টমেন্টের চেনা অচেনা জীবনযাপন – সব মিলিয়ে এক পাগল পাগল অবস্থা - অ্যামেরিকান ওয়ার্কহলিক লাইফস্টাইলে নিজেকে ডুবিয়ে দিতে দিতে দুঃখ পাবার সময়টুকুও হারিয়ে ফেলেছিল পরী ... 

কোনও কোনও রাতে শালুকে পাশে নিয়ে বিছানায় শুয়ে বুকটা নিঙড়ে উঠতো ঠিকই – কিন্তু তারই মধ্যে দুচোখ ভেঙে নামতো সমস্ত দিনের ক্লান্তিকে শুষে নেওয়া ঘুম ... প্রসন্ন আদরের মতো এক রাত্রি ঘুম 

  

কান্নাকে দেবার মতো সময় ছিলো না পরীর ... 

  

সোহিনী আর জন সেসময় ভীষন সাহায্য করেছিল ... ওরা থাকতো পাশের একটা নতুন তৈরী হওয়া কমিউনিটিতে – একমাত্র ওদের সঙ্গেই যোগাযোগটা থেকে গিয়েছিল - মাঝে মাঝেই শালুকে ওদের কাছে রেখে আসতো পরী ... ওর একটু সুবিধা হত ... আর শালু ওদের মেয়ে রিনা সেই থেকে বেস্ট ফ্রেন্ড ... 

  

এভাবেই একা থাকাটা অভ্যেস হয়ে গিয়েছিল পরীর ... মেয়েকে নিয়ে ওর ছোট্ট সংসার ... আর খানিকটা সোহিনী আর জন ... আর ওদের মেয়ে রিনা। 

  

যদি প্রেম দিলে না প্রানে ... কে বলে এই জীবন প্রেমহীন ? এইটুকু ছোট্ট একটা জীবনকে বড়ো করে তোলার জন্য যে আত্মহুতি লাগে সে কি প্রেম ছাড়া সম্ভব ? ভালো না বাসলে এতোদিন ধরে এতো কিছুর মধ্যেও মেয়েকে জড়িয়ে বাঁচা যায় ? 

  

সেলফোন বেজে ওঠে ... “ মা – হাউ ইস্‌ ইট্‌ গোইন্‌ ?” 

মেয়েটার অ্যাক্সেন্ট পুরো অ্যামেরিকানাইস্‌ড হয়ে গেছে ... !

“এক এক করে ছাড়ছে – আমাদেরটাও প্রোব্যাবলি অন ট্র্যাক্‌”

“কুল্‌ - আমি ভিক্টরের বাড়ি যাচ্ছি – দে আর হ্যাভিং আ পার্টি টুনাইট ...অল ওয়াইন্ডিং রোড স্কুল বাস গ্রুপ। ওখান থেকে আমি তোমাকে আনতে চলে যাবো – অ্যারাউন্ড টেন – হাউ’স দ্যাট্‌”

“ঠিক আছে – বাট্‌ পার্টি মানে কিন্তু ড্রিঙ্কিং নয় ... নো অ্যালকোহল – ওকে ?”

“ওহ্‌ মা – আই অ্যাম নট আ কিড এনিমোর ... ইউ নো আই ডোন্ট ড্রিঙ্ক ইন সাচ পার্টিস্‌ ...এনিওয়েস – গটা গো নাও – লেটার ... ”

সেটা জানে পরী – শালু অনেক রেস্পন্সিব্‌ল – ওর বয়েসের অনেক মেয়ের চেয়ে অনেক ম্যাচিওর্ড – এটা কি একা বেড়ে ওঠার ফল? না কি প্রতি মুহূর্তে ওকে স্ট্রাগ্‌ল করতে দেখার মধ্যে থেকে পাওয়া ? 

যে কারনেই হোক না কেন, ও ওর চেয়ে অনেক স্মার্ট – অনেক শক্ত। ইনহিবিশন নেই কোনওকিছুতেই – ক্যালিফোর্নিয়ায় প্রথম কোয়ার্টারে পড়ার সময় একটা ম্যাকডোনাল্ডে কাজ করতো – পরী বারন করেছিল ... রাগই করেছিল কিন্তু শালু উড়িয়ে দিয়ে বলেছিল – “লিসেন মা ... দেয়ার ডলার বিল ইস্‌ নট লেস গ্রীন দ্যান ইওরস্‌” … 

  

বাঙালী মন নিয়ে কথাটা সম্পুর্ন মেনে নিতে পারে নি পরী ... যেমন পারে নি এটা অস্বীকার করতে যে নিজের রোজগারের ওই কটা টাকা দিয়ে মেয়েকে ইউ সি এল এ তে পড়ানোর পর ওর হাওয়াই ভ্যাকেশনের খরচ যোগান যায় না।

  

তাই অর্থনীতির অমোঘ নিয়মে ঘটনাটা ঘটেছিল – ম্যাক্‌ এ বার্গার ফ্লিপ করে ছয় মাসে স্টোর ম্যানেজার হয়ে যায় শালু - হাওয়াই ট্রিপের টাকাটা সেকেন্ডারি হয়ে পড়ে – বরং সামার ইন্টার্নশিপের জন্য ম্যাকডোনাল্ডের হেড অফিস ওকে অফার দেয় – বার্গার ফ্লিপিং এর জন্য নয় – ম্যানেজমেন্ট ট্রেইনি হিসেবে ... 

“মোস্ট সি ই ও’স ফ্লিপ্‌ড বার্গার অ্যাট সাম টাইম - মা ...” ফিরে এসে বলে শালু – “বাট্‌ আই ওন্ট বি আ সি ই ও – আই শ্যাল হাভ সাম সি ই ও ওয়ার্কিং ফর মি” 

  

ওর অদ্ভুত ছেলেমানুষ কিন্তু কনফিডেন্ট চোখদুটো দেখে কথাগুলো বিশ্বাস করতে ইচ্ছে করে পরীর ... 

  

সেকেন্ড জেনারেশন ইমিগ্র্যান্ট ... এদেশটা তো তাদের ওপরই দাঁড়িয়ে ... 

  

“ফোক্‌স – হিয়ার ইস্‌ অ্যান আপডেট্‌ - ইওর ফ্লাইট জাস্ট ল্যান্ডেড - উই উইল বি বোর্ডিং ইন অ্যারাউন্ড হাফ আওয়ার ...”

  

যাক – আর দেরী করছে না – নইলে বেচারী মেয়েটাকে আরো অপেক্ষা করতে হত। নিজের মনেই হেসে ফেলে পরী - এমনিতে তো এয়ারপোর্টেই গাড়ি রেখে আসে – ফিরে সেটাই ড্রাইভ করে বাড়ি চলে যায়। এবারই নেহাৎ শালু আছে বলে ... 

ফোন করতে গিয়েও থমকে যায়– আর তো কটা দিন। ও আবার চলে যাবে ক্যালিফোর্নিয়া – আর আবার একা হয়ে যাবে পরী। অভ্যেস খারাপ করে কি লাভ ... 

  

অপেক্ষা করার কেউ থাকবে না ... নিশ্চিন্তে থাকবে পরী ... 

  

আচ্ছা এই নিশ্চিন্ততার মধ্যে কি একধরনের দুঃখ লুকিয়ে থাকে ? এই পথচলায় কিছু না পাওয়া – কিছু হারিয়ে ফেলা – আক্ষেপ ? সোহিনী জিজ্ঞেস করতো মাঝে মাঝে ... 

  

কে জানে - সেসব আর বোঝে না পরী ... একদিন সবকিছু বাজি রেখে শ্রোতের উজানে পাড়ি দিয়েছিল। জানতো না বলেই পাড়ি দিয়েছিল - হয়তো এদেশ বলেই পেরেছিল – সাহস পেয়েছিল ... সেই উজানে চলার সময় অন্য কোনওদিকে তাকানোর সময় পায় নি ... নেশাগ্রস্তের মতো কেটে গিয়েছে অনেকগুলো বছর ... 

আজকাল পরী বুঝতে পারে - এই চলার মধ্যে একটা নেশা আছে – এক এক করে নানান প্রতিবন্ধকতা পেরোনর নেশা – একা মেয়ে হয়ে কর্পোরেট এলিভেটরে চড়ে এগিয়ে চলার অদ্ভুত নেশা – চারপাশের বাঙালী পরিমন্ডলের কৌতুহলি শ্যেন দৃষ্টি থেকে নিজেদের রক্ষা করার নেশা - মেয়েকে নিজের মতন করে মানুষ করার নেশা ... 

  

এর মধ্যে কোনও এক উইকএন্ডে দেরী অব্দি ঘুমোবার সময় জানলা দিয়ে সারা গায়ে সূর্যের নরম আলো এসে পড়লে নেশা কেটে যায় – বাইশ তলা অ্যাপার্টমেন্টের বারান্দায় কফির কাপটা নিয়ে বসে বসে শরীরে শীত মাখে পরী - সাতকাহন ভাবে – একই সঙ্গে এক ঐশ্বরিক পূর্ণতাবোধ এবং একাকীত্ব গ্রাস করে ... একদিকে স্বাধীনতার সিক্ত আস্বাদ – অন্যদিকে একাকীত্ব ... দুয়ের মাঝখানে বসে কফিতে চুমুক দেয় পরী -  

  

আজকাল মাঝে মাঝে আয়নায় নিজের আঁটোসাটো চেহারার দিকে চোখ পড়ে যায় – বাঙালী সূলভ লজ্জা করলেও আজকাল একটু তাকিয়ে দেখে ... মনে হয় ... 

  

মাত্র পঁয়তাল্লিশ বছর বয়েসেই এখন ওর হাতে অফুরন্ত সময় ... 

  

যদি প্রেম দিলে না প্রানে – 

হাওয়ার সঙ্গে সই পাতিয়ে 

চোরাবালির টানে 

উজিয়ে গেলাম গহীন দেশে

মাছেরা যেমন যায় 

একলা চলে যাবার জন্য 

যেখান দিয়ে যায়

যদি প্রেম দিলে না প্রানে 

আমার আকাশ এমন করে ভরিয়ে দিলে 

অন্তবিহীন গানে 

  

ডেল্টা এয়ারলাইন্সে উইন্ডো সিটে বসে নীল কর্পোরেট আকাশে উড়ে যায় পরী – পরিনীতা চ্যাটার্জী – দুচোখে সারা সপ্তাহের ক্লান্তি ঘুম হয়ে নেমে আসে – মাথার মধ্যে দুটো কথা ভাঙা রেকর্ডের মতো - 

যদি প্রেম দিলে না প্রানে ... “মম্‌, ইউ নিড আ ম্যান ...ইউ ডিসার্ভ ওয়ান”