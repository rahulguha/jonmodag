---
title: লাইব্রেরী
description: কলকাতায় সন্ধ্যা নামে অনেক পরে – আমাদের এই মফঃস্বলে তার আগেই শীতের ভারী চাদর নেমে আসে। 
dateString:  এপ্রিল, ২০০৭
draft: false
tags: ["সদালাপী প্রলাপকথন" ]
weight: 10
cover: 
    image:  "./sadalap/library/Library1.jpg"
---

কলকাতায় সন্ধ্যা নামে অনেক পরে – আমাদের এই মফঃস্বলে তার আগেই শীতের ভারী চাদর নেমে আসে। কুয়াশা, ধুলো আর ধোঁয়ায় মেশানো এই চাদর গায়ে দিয়ে এখানকার মানুষ হাঁটাচলা করে – ঘোরাফেরা করে – কানাকানি করে। কলকাতার মতো আমাদের মফঃস্বলের সন্ধে ততোটা রঙীন নয় – বরং বেশ খানিকটা ম্যাড়ম্যাড়ে – এবড়ো খেবড়ো রাস্তা ঘাট – ডাই করে পড়ে থাকা ইঁটের পাঁজা – আধখোলা পান-সিগারেটের দোকান থেকে ভেসে আসা দু এক কলি “কভি আলবিদা না ক’হেনা” – ঘরে ধুনো দিয়ে মশা তাড়ানো - মাধ্যমিক পরীক্ষার্থী সরলমতি কিশোরের টেন টিচার্স মুখস্ত করার প্রচেষ্টা – আর একটু বড়ো হওয়া পেকে যাওয়া উচ্চ মাধ্যমিক যুবকের পাড়ার বাইরে সিগারেটে শেষ টানটা দিয়ে ভালো ছেলে সেজে পাড়ায় ঢোকা। সমস্ত দিনের বিশ্ব উদ্ধারের পর কর্তারা বাড়ি ফিরছেন – চা জলখাবার খেয়ে একটু পরে আটটা-ন’টা নাগাদ আর একবার নৈশ পদচারনা করতে বেরোবেন ...


এই সময়টা অনেকটা ট্রানজিশন – বড়োদের নয় ছোটদের ও নয়। তাই ক্লাবের ক্যারম বোর্ডের আসেপাসে কলেজ ফেরতা কয়েকজন যৌবনের উত্তাপে নিজেদের সেঁকে নিচ্ছে ...


পাশে লোকাল কমিটি – টিমটিমে আলো আর তার মধ্যে কয়েকজন মানুষ – ভারী চশমা ...


“কে ওখানে? আরে - বুড়ো নাকি?”


পুরু চশমার ফাঁক দিয়ে শীতের ভারী সন্ধ্যার ল্যাম্পপোস্টের কনে দেখা আলোয় সিধুদার হাঁক। 


সিধুদা পাড়ার পার্টির নেতা – আজকের নয় – সেই উনিশ শো সত্তর সাল থেকেই। কংগ্রেস আমলে পাড়াছাড়া হয়েছে অনেকবার - নকশাল আমলে বাঁপায়ে গুলি লেগেছিল – সেই থেকে খুঁড়িয়ে খুঁড়িয়ে হাঁটে। এই এলাকায় সবাই সিধুদাকে চেনে – ভালো মানুষ বলেই চেনে – পার্টির লোক বলেও চেনে – কোন চেনাটা বেশী সেটা আজকাল আর জানা যায় না। 


পাড়ার প্রাক্তন এম এল এ তাঁ স্বর্গতা স্ত্রীর নামে একটি লাইব্রেরী করে দিয়েছেন – একটু কলকাঠি নেড়ে সরকারী অনুদানও পাইয়ে দিয়েছেন - সিধুদা সেই লাইব্রেরী চালান। বই পত্রের মধ্যেই থাকেন – পড়েন – বাচ্ছা ছেলে মেয়েদের বই বেছে দেন – কয়েকটা বস্তির ছেলে মেয়েকে সন্ধ্যায় বাড়িতে নিয়ে এসে পড়ান। নিজে বিয়ে থা করেন নি – তাই সামাজিকতার দায় দায়িত্বও বিশেষ কিছু নেই। 


“কেমন আছো সিধুদা?”


“আয় ভেতরে আয় ... বোস ... চা খাবি? দাঁড়া মন্টুর দোকানে বলে দিই”
ছোট্ট একচিলতে ঘরের মধ্যে লাইব্রেরী – বই বলতে বিভিন্ন জায়গা থেকে তুলে আনা কিছু মান্ধাতার আমলের বই – শক্ত হার্ড বাঁধাই দিয়ে মজবুত করা – প্রচুর রাশিয়ান বইএর অনুবাদ ... “ইশকুল”, “জয়া সূরার কথা” ... কমিউনিস্ট বিপ্লবের বীরগাথা ... 


“কি দেখছিস রে?” সিধুদা কখন যে ফিরে এসেছে টেরই পাই নি ...
“ওই দেখছিলাম ... সবই এক রকম আছে। তুমি নতুন বই টই আর পাচ্ছো না?”
“ধুর – ভালো বই আজকাল আর লেখা হয় কোথায়? তার সঙ্গে জুটেছে টিভি আর ইন্টারনেট” 


“তোমার কাছে ছেলেরা আসে এখন?”


“আসে – তবে এখন বেশী আসে ওই বস্তির ছেলেরা। ফ্ল্যাটের ছেলেরা সুধু টিভি আর কার্টুন! আমার ভাইয়ের ছেলেকে সেদিন আসতে বললাম – শুনে ওর কি হাসি। বলে না কি এখানে মান্ধাতার আমলের বই – ওসব আজকাল আর চলে না! ”


“ভূল তো কিছু বলে নি সিধুদা !”


“তুই ও বলছিস বুড়ো?” চুপ করে থাকি – বুঝি বড় নরম জায়গায় আঘাত দিয়ে ফেলেছি ... একসময় এই ঘরে স্টাডি সার্কেল চালাতাম আমরা – কমিউনিস্ট ম্যানিফেস্টো পড়া হতো – আলোচনা হত। সিধুদা ছিল নেতা – যুক্তির থেকেও বেশী আবেগ দিয়ে ভরিয়ে রাখতো আমাদের সাপ্তাহিক রাজনৈতীক শিক্ষাসন্ধ্যা। 
“কে জানে তাই হবে হয়তো – আজকাল আর বুঝি না রে”
কথা ঘোরাতে গিয়ে বলি “আচ্ছা সিধুদা – শামু এখন কোথায় আছে?”
“কোথায় আবার যাবে ... এখানেই আছে। শিখার সঙ্গে বিয়ে হয়েছে ওর ... ছেলেটা খুব সুন্দর হয়েছে ...”


শামুর বিয়ে হয়েছে শিখার সঙ্গে! ছোটবেলা হঠাৎ লাফ দিয়ে সামনে ... 


“হাসছিস কেন?”


“অনেক কথা মনে পড়ে গেল যে ...” 


“কি কথা?”


“সেই মনে আছে – শিখা একদিন পূজোর সময় সাদা রঙের শাড়ি পড়ে এসেছিল। তাই দেখে সবার সামনে শামু ...”


“ও হ্যাঁ হ্যাঁ – সবার সামনে চেঁচিয়ে বলেছিল – সে কি গো আমি তো এখনো বেঁচে আছি ... আর তুমি শাদা শাড়ি পড়ে এলে?”


“শুনে শিখা এক দৌড় – ওর মাও সঙ্গে ছিলেন – ব্যাপারটা বুঝতে পারার আগেই আমরাও হাওয়া ...”


“সেই থেকেই কিন্তু ওদের শুরু”


“তাই? আসলে তারপরেই তো আমি চলে গেলাম – আর যোগাযোগ নেই ...”


“সেই তো ...”


দুজনেই নিশ্চুপ – ঠান্ডা চায়ের কাপে ঠোঁট ঠেঁকাই অভ্যেসে ... সিগারেটে রিং ছাড়ি ...


“সিধুদা – তুমি বিয়ে করলে না কেন?”


“করলাম না – করা হল না ...”


“পার্টির জন্য?”


“নাঃ – পার্টির জন্য এমন বলা যায় না ... পার্টি ছিল বলেই তো আছি”


“সীমাদির জন্য?”


একটু হতচকিত হয় সিধুদা। সম্পর্ক বন্ধুর মতো হলেও বয়েসে অনেকটাই ছোট। পাড়ার অনেকেই জানে – আন্দাজ করে কিন্তু সীমাদি আর সিধুদার সম্পর্ক নিয়ে কথা বলে না। 


উত্তর দেয় না সিধুদা ... আমার সাহস বেড়ে যায় ...


“সীমাদির জন্যই – তাই না?”


“না তাও নয় – ওই আর কি !!!”


“সীমাদির সঙ্গে আমার গত বছর দেখা হয়েছিল নিউ জার্সিতে ...”


“তাই?” ক্ষয়াটে চোখদুটো অনেক ভেতর থেকে কেমন যেন জ্বলে ওঠে – “কেমন আছে রে ওরা?”


“ভালোই আছে – বর নিউ ইয়র্কে কাজ করে ... আর সীমাদি ঘর সামলায়। বিশাল বাড়ি ওদের! বিশাল কমিউনিটি”


“ভালোই তো  ... সেই ভালো ...” বাইরে বেরিয়ে আসা উত্তেজনা আবার ঢুকে যায় ভেতরে ... চোয়াল শক্ত করে সিগারেটে টান পড়ে – লাইব্রেরীর রেজিস্টারে কাজ পড়ে যায় ...


“তোমার কথা জিজ্ঞেস করছিল সীমাদি”


“আমার কথা? আমার কথা কেন?”


“আমি বললাম তুমি এখনো লাইব্রেরী চালাও – পার্টি নিয়েই থাকো ... শুনে কেমন থমকে গেল। তারপর অন্য কথায় ...”। 


“চল্‌ – এবার বাড়ি যাই – অনেক রাত হয়ে গেছে ... আর কেউ আসবে না”
“চলো ...”

বাইরে তখন শীত জাঁকিয়ে বসেছে – চাকুরে বাবুরা বাড়ি ফিরে আড্ডা মারতে বেরিয়েছেন ... ছোট পার্কের রেলিং এ গোল করে চলছে বিশ্ব উদ্ধার। বিষয় অনেককিছু ... কিন্তু সিধুদাকে দেখেই বাইচুং/ব্যারেটো বদলে শিল্পায়ন আর নন্দীগ্রাম। বোঝা গেল যে সিধুদা এখন খোরাকের পাত্র ... সারাজীবন পার্টি পার্টি করে নাচাটা এখন পাব্লিক এন্টার্টেনমেন্ট। 


জগাদা –এইচ এস বিসির সল্ট লেক বি এ ব্র্যাঞ্চের ম্যানেজার – সিধুদার ছোটবেলার বন্ধু। উনিই শুরু করলেন ... “কি রে সিধু। পার্টিটাকে তো তোরা একদম ভাগাড়ে পাঠিয়ে দিলি ...”


“সত্যি মাইরি - শালা পুলিশের সঙ্গে ক্যাডার ...” ফুট কাটা তাপসদার ছোটবেলার অভ্যেস ... “তার ওপর শালা মেয়েদের রেপ ... কি সব লোক ঢুকেছে পার্টিতে আজকাল” “আসলে ইনার পার্টি স্ট্রাগ্‌ল ব্যাপারটাই তো আর নেই। তাছাড়া কোনও ইন্টেলেকচুয়্যাল ডিরেকশনও নেই ... আর সব লেখক কবিরাই তো এখন রিজাইন্‌ করেছে ...” বাবুদা তার সাধের চাপদাড়িটিতে হাত বুলোতে বুলোতে বলে। বাবুদা পাড়ার মধ্যে ইন্টেলেকচুয়্যাল বলে খ্যাত ... মনোজ মিত্রের নাটক গুলো ডিরেকশন দিয়ে থাকে।


সিধুদা আমতা আমতা করে উত্তর দিতে চেষ্টা করে ... 


“আসলে দ্যাখ – তিন মাস ধরে তো ওরা পুলিশ ঢুকতে দেয় নি ...”


জাঁদরেল জগাদা মাল্টিন্যাশনাল ব্যাঙ্কে কাজ করার দৌলতে সম্ভবত এই কজনের মধ্যে সবচেয়ে বেশী অর্থবান – আর তাই ওনার বক্তব্যই সবচেয়ে বেশী জোরালো হিসেবে ফুটে ওঠে ...


“ওসব ঢপের কথা রাখ সিধু। তোরা শালা চোরের পার্টি – জিতে জিতে ধরাকে সরা জ্ঞান করেছিস। তিরিশ বছর ধরে রাজ্যটাকে নষ্ট করে দিলি”। 
“ঠিক বলেছিস ...” তাপসদার টার্ন ... “বুড়ো তুইই বল্‌ না ... ওদেশে এমন হয় বল্‌?”


তাপসদা আবার আমাদের লতায় পাতায় আত্মীয় ... তাই প্রশ্নটা জাজ্‌মেন্ট দিয়ে দিই ... উত্তর দিই না।


কিন্তু ভবি ভুলবার নয়। আঁতেল বাবুদা আমার চুপ করে থাকাকে সম্মতি ধরে আর এক কাঠি এগিয়ে যায় ...”একটা জেনারেশন কে তোরা নষ্ট করে দিলি সিধু ... স্কুলে পলিটিক্স – রাস্তায় পলিটিক্স। রাজনৈতীক মুল্যবোধকে নষ্ট করে দিয়েছিস তোরা ...। একটা কাজ করবি না শুধু পলিটিক্স! তাই না বল্‌ বুড়ো ... তুই তো অনেক দেশে ঘুরেছিস – তুই তো বুঝবি – বল্‌ - এদেরকে একটু বল্‌ ওয়ার্ক কালচারের কথা বল!”


“কি  বলবো বলো তো বাবুদা ? কাকে বলবো?” সিধুদার করুন মুখ দেখে আমার মাথায় এখন রক্ত ... 


“আমার মায়ের যখন শরীর খারাপ হয়েছিল – এই সিধুদা মাকে হাসপাতালে নিয়ে গিয়েছিল। আর শুধু আমার মা বলে না – তোমার ছোট ছেলেটা হবার সময় তুমি তো ছিলে ব্যংককে – সেই সিধুদাই ছাই ফেলতে ভাঙা কুলো ” 


“চুপ কর বুড়ো” সিধুদা থামাতে চায় ... “ওরা তো ঠিক ই বলছে”


“কি ঠিক বলছে? কিসের ঠিক?”


“হ্যাঁ, সিধু আমাদের বিপদে আপদে পাশে থাকে – তার সঙ্গে পার্টির কি সম্পর্ক?” 


“সেটাই তো – সেটা বুঝতে গেলে তো দায়িত্ব নিতে হয়। সেটা তো নেবার ক্ষমতা নেই! তাই নরম মাটি পেয়ে - ” 


“তার মানে?”


“মানে এটাই তাপসদা ... এই পার্টিকে কে কিম্বা এই সরকারকে কে তৈরী করেছে? এতো যদি তোমাদের পিরিত পার্টির প্রতি তাহলে এই বেনোজল পরিষ্কার করার কাজটা করো না কেন? সিধুদা তো ওর জীবন দিয়ে কাজ করেছে – কিন্তু তোমরা – কংগ্রেস আমলে কংগ্রেস ছিলে। তারপর ঝোপ বুঝে কমিউনিস্ট হয়েছিলে – আর সেটা ব্যাবহার করে চাকরি বাকরি জোগাড় করে এখন আঁতলেমী করে জ্ঞান দিচ্ছো!!!”
“চল্‌ তাপস – বাড়ি যাই – কাল আবার সকালে অফিস আছে” বাবুদা ওঠার চেষ্টা করে ...


“দাঁড়াও দাঁড়াও বাবুদা ... সত্যি কথা শুনতে খারাপ লাগে – কিন্তু মাঝে মাঝে শুনতে হয়। আমাকে জিজ্ঞেস করছিলে না ওয়ার্ক কালচার এর কথা ... শোন – আমার অফিসে সবাই সকাল সাতটার মধ্যে চলে আসে – এবং বিকেল পাঁচটার মধ্যে বাড়ি চলে যায়। গত একবছরে তিন বারে প্রায় পনের হাজার লোক লে অফ হয়েছে। গত এক বছরে থার্টি পারসেন্ট বাড়ির দাম কমেছে। এসব নিয়ে কেউ ঘ্যান ঘ্যান করে না। লোকে কাজ করে – রোজগার করে – ফুর্তি করে। আর যারা পলিটিক্স করে – তারা সেটাই ফুল টাইম করে – প্রোফেসনালি করে। তোমাদের মত সারাদিন অফিসে তাস পাশা খেলে বাড়ি এসে সন্ধেবেলা রাজা উজির মারে না ... বুঝলে? 
তোমাদের এই আল্‌গা পিরিতের জন্যই আজ আমাদের এই অবস্থা”

এর পর যা হবার তাই হয় - এক এক করে সকলেই উঠে পড়ে। আড্ডাটা বসার আগেই ভেঙে যায়।


সবার শেষে সিধুদাও পা বাড়ায় – যাবার আগে জিজ্ঞেস করে “আবার কবে আসবি বুড়ো?”



সিধুদার চাদর মোড়া খর্বকায় চেহারাটা এখন খুঁড়িয়ে খুঁড়িয়ে হেঁটে চলেছে – ল্যাম্পপোস্টের আলোয় সিধুদার ছায়া দীর্ঘ থেকে দীর্ঘতর হয়ে আমায় স্পর্শ করে। অস্ফুটে বলি ... “সিধুদা - তুমি, আমার, আমার মতো অনেকের অতীত – তোমাকে অস্বীকার করা মানে নিজেকে অস্বীকার করা। তাই তুমি বেঁচে থাকো কম্‌রেড সিদ্ধার্থ দত্ত, ছোট্ট লাইব্রেরী ঘরটায় ওই বস্তির ছেলেমেয়ে গুলোর মধ্যে স্বপ্নের বীজ বুনে চলো – যেমন অনেকদিন আগে আমার মধ্যে বুনেছিলে ...”


আমার সামনে দাঁড়িয়ে থাকে তালাচাবি দেওয়া ছোট্ট লাইব্রেরী ঘর আর খুঁড়িয়ে খুঁড়িয়ে হেঁটে চলা একটা সময় ...