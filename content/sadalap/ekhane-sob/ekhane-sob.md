---
title: এখানে সব এমনই হয়
description: "এখানে সব এমনই হয় – যে যার মতো থাকে – যে যার মতো ভাবে"
dateString:  অক্টোবর, ২০০৭
draft: false
tags: ["সদালাপী প্রলাপকথন" ]
weight: 2
cover: 
    image:  "./sadalap/ekhane-sob/ekhane-sob.jpg"
---


এখানে সব এমনই হয় –  
যে যার মতো থাকে – যে যার মতো ভাবে – যে যার মতো চলে... দুদন্ড কাছে এসে বসবার সময় নেই কারো। চাকরি না থাকলে চাকরি খোঁজা – চাকরি থাকলে তার ঝক্কি। সময় থাকলে তা নিয়ে কি করা যায় তা নিয়ে চিন্তা – সময় না থাকলে ক্লান্তি। মন ভালো থাকলে কি করে মন আরো ভালো করা যায় – আর মন খারাপ থাকলে উল্টোপাল্টা ভাবনা ...  
কুমড়ো লাগিয়েছিলেন – এবার তেমন হয় নি। বোধহয় পিচ গাছটার জন্য। তবে অনেক কমলা হয়েছে – ফলে ফলে নুয়ে পড়েছে - চেরি গাছটাও – পড়শীদের সকলকে দিতে হবে ...  
ব্যাকইয়ার্ডে বসে এইসব ভাবছিলেন সুনয়নী – একটু পরে সূর্য উঠবে। এখান থেকে সূর্য ওঠা দেখতে খুব ভালো লাগে সুনয়নীর। গাছের ফাঁক দিয়ে একটু একটু করে নরম আলো এসে পড়ে ... অন্ধকার সরে যায় – ঘাসের মধ্যে পড়ে থাকা শিশির চিক্‌ চিক্‌ করে ... শিশুর মতো চঞ্চল। রাতের পাখীগুলো বাড়ি ফেরে দলবেঁধে – দু একটা দলছুট এসে গাছে বসে – উড়ে যায় – কোথায় যায় – কে জানে।  
ভিজে ভিজে হাওয়ায় আজকাল শরীরে একটা কাঁপুনি আসে। তাই একটা হালকা চাদর নিয়ে বসেন।   
একটু পরে সুভদ্র উঠে পড়বেন – সকালবেলার চা টা আজকাল উনিই করেন। রিটায়্যার করার পর থেকে ... বলেন – “অনেক দিন তো রান্নাকরে খাওয়ালে, এবার একটু ফেরত দিই – চা টা অন্ততঃ ”  

অনেক দিনই বটে – সেই সত্তর সাল থেকে।   
বনেদী যৌথ পরিবারের বড় মেয়ে – বাড়িতে অনেক লোক। কে আসছে কে যাচ্ছে তার ঠিক নেই। বাবা ছিলেন কলকাতা হাইকোর্টের জজ্‌ - কিন্তু সঙ্গীতপ্রেমী। বাড়িতে গান বাজনার আসর লেগেই থাকতো। কে না এসেছেন ভবানিপুরের বাড়িতে – বড়ে গুলাম আলি থেকে শুরু করে বিসমিল্লা খান – সকলে। শুধু গান নয় – বড়মাপের মানুষেরা আসতেন নিয়মিত – কাজে – অকাজে – নিছক গল্প করতে – আড্ডা শব্দটা তখনো তেমন চালু হয় নি। মা পিসিরা থাকতেন অন্দরমহলে – বাইরের সঙ্গে যোগাযোগের সূত্রধর বড় মেয়ে সুনয়নী। দফায় দফায় চা-জলখাবারের তদারক করা থেকে শুরু করে বাবা, কাকাদের ভেতরে ডেকে নিয়ে যাওয়া কিম্বা বাবার সঙ্গে বসে ওস্তাদের গান শোনা। গান শিখেওছিলেন ওস্তাদের কাছে – বড়ে গুলাম আলির সামনে গাইবার ও সুযোগ হয়েছিল একবার – ওস্তাদ প্রসংসাও করেছিলেন।   

কিন্তু তারপর বিয়ে হয়ে গেল যে ...  

সুভদ্ররা প্রবাসী – এলাহাবাদের বনেদী পরিবার – বিদেশে পি এইচ ডি করছেন তখন। পেনস্টেট - এ। যুগের নিয়মকে বুড়ো আঙুল দেখিয়ে আলাদা কথা বলতে চেয়েছিলেন। বাবা এক কথায় রাজি  – মাও কিন্তু কিন্তু করে।  সুদর্শন – একটু প্রবাসী টান থাকলেও বাংলা বলেন সুন্দর – সায়েন্স এর লোক হলে কি হবে, সাহিত্যে প্রগাঢ় পান্ডিত্য। ওদিকে সুনয়নী তখন ব্রেবোর্নের ফিলজফির ফাইনাল ইয়ার – চলনে বলনে মননে রবীন্দ্রনাথ।  
লোকে বলে লাভ অ্যাট ফার্স্ট সাইট –    
অজান্তেই সুখের ছাপ পড়ে সুনয়নীর চোখে মুখে। বাবা ডাকতেন নয়ন বলে। সেই থেকে বিয়ের আগে বাড়িতে নামটাই বদলে হয়ে গিয়েছিল নয়ন। বিয়ের পরে সুভদ্র সেটা ছেঁটে বাকিটুকু রেখে দেন – “সু” বলে ডাকতেন ...   

আর সেই নামের টানে যৌথ পরিবার থেকে একেবারে বিদেশে – একদম একা। পেনসিলভিনিয়ার প্রত্যন্ত অঞ্চলে পাহাড়ে ঘেরা পেনস্টেট ইউনিভার্সিটি। শহর বলতে শুধুই ইউনিভার্সিটি – এখানকার ভাষায় ইউনিভার্সিটি টাউন। ছোট শহর – সাইকেলে করে স্কুলে যান সুভদ্র – হ্যাঁ এখানে তো আবার ইউনিভার্সিটি কে স্কুল বলে লোকে। সুভদ্র চলে গেলে সারাদিন একা – রান্না বান্না, গান শোনা আর– এদেশের বিচিত্র আদব কায়দা নিয়ে বাবাকে নিয়মিত চিঠি লেখা। বিকেলে সুভদ্র ফিরলে দুজনে মিলে একটু বেরোনো – পাশে একটা লেক আছে সেখানে গিয়ে একটু বসা। এইসব ... ছোট্ট এক কামরা অ্যাপার্টমেন্টে হাঁপিয়ে উঠছিলেন সুনয়নী। কিন্তু সুযোগটা এসে গেল হঠাৎ করেই। ইউনিভার্সিটির ইন্টার্ন্যাশনাল হল এ সেবারের থিম এশিয়া। জাপান, চীনের অনেক মানুষজন আছেন – কিন্তু ভারতবর্ষের প্রতিনিধি মাত্র চার-পাঁচজন। ঠিক হল গরবা নাচ হবে – আর তার সঙ্গে সুভদ্র গোঁ ধরে বসলেন যে সুনয়নীকে রবীন্দ্রসঙ্গীত গাইতে হবে। গাইলেন ... “আমার মাথা নত করে দাও হে তো্মার চরনধুলার পরে ...” তারপর ইংরেজীতে অনুবাদ করে বুঝিয়ে দিতে হল। 
বিশ্বকবির সূর সকলকে স্পর্শ করলো – সুনয়নী হয়ে উঠলেন সকলের পরিচিত মানুষ।   
সেই থেকে কখনো একাকীত্ব অনুভব করেন নি সুনয়নী। সুভদ্র ব্যাস্ত থেকেছেন কাজে – সুনয়নী স্কুলের নানা অনুষ্ঠানে – সুভদ্র সঙ্গে থেকেছেন – উৎসাহ দিয়েছেন – সুনয়নী এগিয়ে গেছেন।   
বিশ্বকবির হাত ধরে বিশ্বদর্শন হয়েছে তাঁদের – নানা দেশের সংস্কৃতি দেখেছেন – বুঝেছেন - ভালো লেগেছে। বাংলার গান – রবীন্দ্রনাথের গান – বাউলের গান শুনিয়েছেন সকলকে – সবাই অবাক হয়ে শুনেছে – ভালবেসেছে - সুনয়নী পূর্ণ হয়েছেন।   
ইতিমধ্যে সুভদ্রর পি এইচ ডি শেষ হয়েছে – চাকরি ক্যালিফোর্নিয়ায় । পেনস্টেট ছেড়ে আসার পালা ... সে বড় বেদনার স্মৃতি। এখনো মনে আছে সুনয়নীর। কেলি স্যু থাকতেন পাশে – তাঁর বর ছিলেন সুভদ্রর পি এইচ ডি গাইড – আসার আগের দিন সুনয়নীকে জড়িয়ে ধরে কি কান্না – চোখের জল চেপে রাখতে পারেন নি সুনয়নীও। এই কটবছরে কখন যে এরাই আত্মীয়ের চেয়েও বড় হয়ে গিয়েছেন সেটা বোঝাই যায় নি।  
চোখের জল আড়াল করে সুভদ্র বলেছিলেন ... “এখানে সব এমনই হয়” তারপর ব্যাগ গোছানোতে মন দিয়েছিলেন।  

“ কি গো – একা একা বসে বসে কি দেখছো?”
“ঘুম ভাঙলো ...?” ধোঁয়া ওঠা চায়ের কাপটা থেকে উষ্ণতা শুষে নিতে নিতে বলেন সুনয়নী।
“হুঁ ... ওই যতোটা ঘুম হয় আর কি ...”
উঠে পড়েছেন সুভদ্র – সূর্য ওঠার আগে উঠে পড়ার অভ্যেস দুজনেরই। অনেকদিন ধরেই। আসলে ক্যালিফোর্নিয়াতে সূর্য অনেক বেশী। পেনস্টেটের দিনগুলোতে স্নো আর মেঘলা অভিমানী আকাশ বড় মন খারাপ করে রাখতো। এখানে সূর্যের অভাব নেই। মধ্য দুপুরে তার তেজ এতো বেশী যে কলকাতাকেও হার মানায় ... তাই ভোরবেলা সূর্য ওঠার আগে বাইরে এসে বসেন – মহাশক্তিধর যোগীর নরম আলুলায়িত রূপটি যেন হাওয়ায় ভেসে বেড়ায় সেসময় ... 

ওঁরা মুভ করে এসেছেন ক্যালিফোর্নিয়ায় – ইউনিভার্সিটি অব্‌ ডেভিসে। 
এর মধ্যেই কখন অশ্মিতা এসেছে – এবং তারপর দীপাঞ্জন। ওদের বড়ো হওয়া – সুভদ্রর পড়ানো এসবের সঙ্গে সঙ্গে সুনয়নী কিন্তু বসে থাকেন নি। এখানেও কিছু ভারতীয় জুটে গিয়েছে – কিছু অবাঙালী – এক দুজন বাঙালী। তাছাড়া ইউনিভার্সিটির ইন্টার্ন্যশনাল হল তো আছেই। বাড়িতে দূর্গাপুজো শুরু করেছেন – রামকৃষ্ণ মিশনের স্বামিজী আসেন – যজ্ঞ করেন। সন্ধে বেলা গান বাজনা হয়। 
এছাড়াও প্রতি বছর নিয়ম করে একজন নতুন বিদেশী ছাত্র ছাত্রীর ভার নেন তারা – এটাই এদেশের দস্তুর। তার ভালো মন্দের দায়িত্ব তাঁদের। 
কতো ছেলে মেয়ে এলো – গেলো। ওদের কথা ভাবলেই “তাই চি” র কথা মনে পড়ে যায় সুনয়নীর। ছোট্ট মেয়েটি এসেছিল তাইওয়ান থেকে – ভালো করে ইংরেজীই বলতে পারতো না – কিন্তু ভীষন ন্যাওটা হয়ে গিয়েছিল সুনয়নীর। ওর পায়ে পায়ে ঘুরতো। একবার মনে আছে – ইন্টার্ন্যাশন্যাল হলে অনুষ্ঠানের আগে আলপনা দিচ্ছিলেন সুনয়নী – বিশাল বড়ো আলপনা। চি কোথা থেকে দৌড়ে আসছিল – ওর পায়ে লেগে খানিকটা আলপনা নষ্ট হয়ে গিয়েছিল বলে ভীষন বকেছিলেন সুনয়নী। মেয়েটা ভয়ে তিনদিন কাছে আসে নি – তারপর তাকে বুঝিয়ে সুঝিয়ে জড়িয়ে ধরে আদর করে মান ভাঙিয়েছিলেন – ঠিক যেমন করে অস্মিতাকে আদর করেন তেমন করে। 

মাস্টার্স শেষ করে চলে যাবার সময় শিশুর মত কেঁদেছিল মেয়েটা – জল চেপে রাখতে পারেন নি সুনয়নীও।  
সুভদ্র আবারও বলেছিলেন ... “এখানে সব এমনই হয় – যে যায় তাকে চলে যেতে দাও”।   

সবই বোঝেন সুনয়নী – আঁটকে রাখার জো আছে না কি –   
এই যে অস্মিতা – এখন থাকে নিউ ইয়র্কে – সদ্য বিয়ে করেছে – এসে প্রনাম করে গিয়েছে। কিন্তু প্রনামে কি মন ভরে মায়ের ? বিদেশী জামাই – মেয়েকে পাগলের মতো ভালোবাসে – নাতি হয়েছে – সব মিলিয়ে ভরা সংসার। ওদের মধ্যে কাটিয়ে এসেছেন কয়েকদিন – মাথায় করে রেখেছে ওনাকে। কিন্তু তবু ... কোথায় যেন ফাঁক থেকে যায়।  

এর মধ্যে এখানেও মানুষজনের পরিবর্তন হয়েছে। ইদানিং অনেক বাঙালী আসছে এখানে – নতুন ছেলে মেয়ে – নতুন সময়ের। আদব কায়দা আলাদা – ধরন ধারন – সব। পুজো, বিজয়া এইসবের সূত্রে ওরা আসে – কথা বার্তা হয় – কিন্তু কেমন যেন খেই হারিয়ে যায় আজকাল। সবসময় ভাষাও বুঝতে পারেন না। আগে যেমন সমস্ত অনুষ্ঠানে বুক দিয়ে ঝাঁপিয়ে পড়তেন এখন তেমন জোর পান না। আগে যেমন জোর দিয়ে বলতে পারতেন অনুষ্ঠান এইরকম হবে ... এখন সাহস হয় না। বয়েসটাও তো আর সঙ্গে নেই – আর এখনকার ছেলেমেয়েদের রুচিও আলাদা – ভাবনা চিন্তাও। মাঝে মাঝে রাগ হয় – কিন্তু তারচেয়েও বেশী ফাঁকা ফাঁকা লাগে।  
ছেলে রাগ করে – বলে “মা, কেন যাও ওইসব প্রোগ্রামে”  
সুভদ্র হেসে বলেন ... “এখন এমনই হয় – সময় হলে ছেড়ে দিতে হয় সবকিছু”  
   
ইদানিং সুভদ্রর শরীরটাও ভালো যাচ্ছে না – রিটায়্যার করার পর থেকেই নানান উপসর্গ। শরীর ভালো নেই সুনয়নীরও – দু তিনটে অপারেশন হয়ে গেছে। নিজের শরীর নিয়ে ভাবতে ভালো লাগে না সুনয়নীর। বরং পূজো আচ্চা নিয়ে ব্যাস্ত থাকেন। 

কমলালেবু গাছের ফাঁক দিয়ে সূর্য উঠে পড়েছে। অক্টোবরে ডেভিসে বেশ ঠান্ডা পড়ে। চাদরটা গায়ে ভালো করে জড়িয়ে নেন। শিউলি ফুটেছে বেশ – গাছের তলাটা ভরে গিয়েছে। ভবানীপূরের বাড়ির কথা মনে পড়ে যায় – ভেতর দিকে একটা শিউলি গাছ ছিল। এখন আর নেই। পুজোর সময় শিউলি কুড়োতেন... আচ্ছা আজকাল মেয়েরা শিউলি কুড়োয়?  

“এবার ভেতরে চলো সু – আজ পুজো না। তোমার তো ফুরসত ফেলার সময় নেই”
“হ্যাঁ – যাই। আচ্ছা তোমার মনে আছে – প্রথম যেবার শুরু করলাম এই পুজো – যজ্ঞ করার জায়গা খুঁজে পাওয়া যায় না। বাইরে আগুন জ্বালানো যাবে না – ভেতরেও না। শেষ অব্দি স্বামিজী উপায় বাতলে দিলেন – ফায়ার প্লেসে। আর সেই যে সেইবার – যেবার বুনুরা এসেছিলো টেক্সাস থেকে – সমস্ত সন্ধে ধরে কি অসাধারন গান করেছিল – কি ভালোই না গাইত বুনু। সেদিন ফোন করলাম জানো – এখন আর গায় না ... “  

“মম্‌ - তুমি কার সঙ্গে কথা বলছো?” রাতপোষাকের ওপর গাউন চাপিয়ে মেয়ে বাইরে বেরিয়ে আসে। চোখে ঘুম লেগে আছে ... শরীরে আলস্য।   
মেয়ের মুখের দিকে তাকিয়ে থাকেন সুনয়নী – কার সঙ্গে কথা বলছি – কার সঙ্গে আর  কথা বলা যায় ?   
“আজ পুজো না ?”  
“মম্‌ - এক বছরের মধ্যে পুজো বারন না ... তাই তো এবছর ক্যানসেল ...”  
এক বছর? কিসের এক বছর - সুভদ্র সাধ করে শুরু করেছিলেন – বারন করার অন্য লোকে কে ?    
মেয়ে এসে জড়িয়ে ধরে মা কে – পাথরের মতো বসে থাকেন সুনয়নী – দুচোখে জলের ধারা নামে - নিঃশব্দ।   
রোদ্দুর তখন পায়ের কাছে খেলা করছে।  

সুভদ্র থাকলে নির্ঘাত বলতেন ... “এখানে সব এমন করেই হয় – সময় আসলে সবাইকেই পাথর হতে হয়”  

