---
title: "জন্মদাগ ১৮ "
description: "তুমি আমাকে পলাশ ফুল তুলে দিতে বললে  "
dateString: মার্চ ২০২০
draft: false
tags: ["জন্মদাগ" ]
weight: 9
---


<pre>

তুমি আমাকে পলাশ ফুল তুলে দিতে বললে  
আর আমি বাতাসে উড়িয়ে দিলাম আবির 
বৈতালিক তখন প্রায় শেষ 

তুমি আমাকে চুপিচুপি চিঠি লিখতে বললে  
আর আমি হা পিত্যেশ বসে সন্ধেতারার আশায়  
রেডিওতে তখন অনুরোধের আসর 

তুমি ভিড় ট্রেনে আমার হাত চেপে ধরলে 
আর আমি বৃষ্টির জলে কাগজের নৌকো 
কর্ড লাইন জুড়ে তখন শুধুই সবুজ সিগন্যাল 

তুমি মেলার মধ্যে হারিয়ে যেতে যেতে আমায় ডাকলে 
আর আমি বাউলের ডুপকিতে বাজতে বাজতে 
পৌঁছে গেলাম  ভুবনডাঙার মাঠে 

আর এতদিন বাদে যখন ফ্রেন্ড রিকোয়েস্ট পাঠালে ফেসবুকে 
সেই পলাশ, বেগুনি রঙের চিঠি, মেন্ লাইনের কল্যাণী লোকাল 
আর কালাচাঁদ দরবেশ 
অঝোরে আমার হাত চেপে ধরল 

আমি সবকিছু ভাসিয়ে দিলাম কোপাইয়ের জলে 

ডালাস 

<pre>
