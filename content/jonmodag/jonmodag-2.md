---
title: "জন্মদাগ ২"
description: "গঙ্গা ভলগা আর হাডসন বেয়ে ভেসে যায় লখিন্দর ভেলা "
dateString: ডিসেম্বর , ২০১৯ 
draft: false
tags: ["জন্মদাগ" ]
weight: 4
---
<pre>

গঙ্গা ভলগা আর হাডসন বেয়ে ভেসে যায় লখিন্দর ভেলা 
পথভুল করে নাকি কপালের অমোঘ লিখন ?
কোন জলে জল মাপে নেতা আর দালালের দল ? 
জুঁই আর বেলফুল নিয়ে তারা কোন ঘরে 
কার কাছে যায় - কেন যায় ?

রাত কত হলে তারারা ঘুমিয়ে পড়ে আর 
শহরের রক্তে মিশে যায় কালনাগিনী বিষ 
পরদিন ভোরে মেলে না হিসেবে কিছু আর 
বিধবার বেশে  এই  জনপদে বিক্রি হয় বেহুলা সুন্দরী 

আমি এই ফেসবুক সময়ের ভিড়ে মানুষকে খুঁজি 
ঈশ্বর অথবা শয়তান নয় - কোনো নাগরিক লিস্ট নয় 
আমি সেই বন্ধু মানুষকে খুঁজি 
যার রক্তের রং  কেবলই লাল 
অন্য কোনো কিছু - কানাকড়ি নয় - 
সেটুকুই হোক আমাদের প্রথম ও শেষ পরিচয় 


ডালাস 

<pre>
