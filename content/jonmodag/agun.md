---
title: "আগুন"
description: "আগুনের কোনো দেশ  হয় না "
dateString: ফেব্রুয়ারি ২০২০ 
draft: false
tags: ["জন্মদাগ", "কবিতা"]
weight: 103
---

আগুনের কোনো দেশ  হয় না 
সে শুধু পোড়াতেই জানে 

পুড়ে গেলে মানুষ - মানুষ থাকে না . 
মৃতদেহ - "বডি" হয়ে যায় 
গায়ে সাড় - মুখে ভাষা 
থাকে না 
কন্ঠী কিংবা ফেজটুপি 
মন ও থাকে না তার 
লজ্জায় হারিয়ে যায় 
জাত ধর্ম - বাসি রক্তের দাগ 

যে আগুন জ্বালে আর যে তাতে  পোড়ে 
দুজনের নাভিমূল 
একসাথে মিশে যায় 
গঙ্গায় - 
মৃত্তিকার প্রাচীন আঁধারে  

আগুনের কোনো ধর্ম  হয় না 
পোড়া দেহ আর নাভীমূলের ও নয় 
কান্নারও নয় 

ডালাস 