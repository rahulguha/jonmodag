---
title: "শাসকের জন্মদাগ "
description: "যে নামেই ডাকো / আমি তাঁর গলার স্বর চিনি "
dateString: এপ্রিল, ২০২২  
draft: false
tags: ["জন্মদাগ", "কবিতা" ]
weight: 3
---
<pre>
যে নামেই ডাকো 
আমি তাঁর গলার স্বর চিনি 
চোখের ওপরের কাটা দাগ 
জন্মের দাগ - সব চিনি 

যে চাঁচাছোলা ভাষায় তিনি 
প্রজন্মের ভবিষ্যৎ ঠিক করে দেন 
বলে দেন কতোটা দাড়ি থাকলে ঈশ্বর সন্তুষ্ট হবেন 
কিম্বা কতো কাঞ্চনমূল্যে ঠাকুরের দুই চোখ চকচক করে ওঠে 
এবং কতো ইঞ্চি ঢাকা যাবে মুখ 
ইচ্ছায় এবং অনুমতি ক্রমে 

তিনি নিদান দেন মানুষের জন্ম মৃত্যুর 
চুলচেরা বিশ্লেষণ করে বুঝিয়ে দেন 
কতো মানুষের মূল্যে কেনা যায়  আদর্শ মশনদ 
আর 
কিভাবে শিশু সৈনিকদের ফেলে ছড়িয়ে 
পোয়াতি সময়ের গর্ভ থেকে টেনে বের করতে হয় ভ্রূণ 

যে নামেই ডাকো 
আমি তার গলার স্বর চিনি 
চোখের ওপরের কাটা দাগ 
জন্মের দাগ - সব চিনি 

খুব ভাল করে চিনি !!!

ডালাস 

<pre>