---
title: "জন্মদাগ ২৯ "
description: "আমি যাকে  চিনতাম / তার  নাম"
dateString: জানুয়ারি ২০২১
draft: false
tags: ["জন্মদাগ" ]
weight: 10
---


<pre>

এই জন্মে অনেক কথা রাখা হল না 

পাড়ার মাঠে বৃষ্টি হলে কাদার আদর মাথায় নিয়ে - 
খেলার শেষে টিউবওয়েলে আদ্যোপান্ত শুদ্ধ হয়ে 
শাঁখ বাজবার আগেই ফিরে পড়তে বসে ঢুলে পড়তাম  
তুমি তখন চুলে মাথায় ঠাণ্ডা হাত বুলিয়ে দিয়ে  
বড় হতে মানুষ হতে ভালো হতে 
বলেছিলে - 
সেসব কথা মনে রইল - এই জন্মে রাখা হল না 

একসঙ্গে পথ চলতে - হাত ধরতে শিখেছিলাম 
শক্ত করে ধরে রাখতে শিখেছিলাম  
চোখ নামিয়ে মৃদুস্বরে বলেছিলে - 
" তুমিই আমার প্রথম পুরুষ - 
সঙ্গে থেকো - হাত ছেড়ো না " 

সেই দুটি চোখ হারিয়ে গেছে তারার মত 
সেই হাত আর শক্ত মুঠো আলগা হয়ে মিলিয়ে গেছে 
হাওয়ার সাথে - অন্য কোনও বিদেশ গেছে - 

সেসব কথা মনে রইল - এই জন্মে রাখা হল না 

শহর যখন ভীষণ কাঁদছে - 
একসঙ্গে কান্না শুনতে শিখেছিলাম - 
মিছিলের সেই মুখটি নিয়ে - আকাশ বাতাস এলোপাথাড়ি  
স্বপ্ন দেখতে - শিখেছিলাম 
বলেছিলাম - " শহর তুমি বন্ধু আমার - তোমার জন্য জীবন বাজি "

সেসব কথা মনে রইল - এই জন্মে রাখা হল না 

এই জন্মে অনেক কথাই রাখা হল না 
অনেক পাপের শোধ হল না 

সেসব নিয়ে তোমার কাছে ফিরে আসব 
আবার করে ফিরে আসব 

আসতে দেবে ?


ডালাস 

<pre>
