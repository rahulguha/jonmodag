---
title: "জন্মদাগ – ২২"
description: "ভুলে যেতে চাইলেই যখন খুশি / সব ভুলে যাওয়া যায় "
dateString: মে ২০২০
draft: false
tags: ["জন্মদাগ" ]
weight: 10
---


<pre>

ভুলে যেতে চাইলেই যখন খুশি 
সব ভুলে যাওয়া যায় 

যেমন ইচ্ছে করে রাস্তা ভুল করে 
খালের  ওই পাড়ে - বেপাড়ায় 
আধঁফোটা  চাঁদ হয়ে জমে আছে 
 কৈশোর - সরকারি আবাসন  - 
অবেলায় ছুতো করে তোর বাড়ি -
সেখানেই ঘরবাড়ি 
শিকড় গজিয়ে বুনো গন্ধ মাটির দাগ 
লক্ষীমন্ত মাছের কানকো 

বৃষ্টি নামল জোরে  - পায়ে পায়ে বন্দর পেরিয়ে 
দ্রুতগামী লোকাল ট্রেনের মত অন্ধকার 
লেপ্টে থাকে গায়ে - হাতে - পায়ে 
ছুটে চলে স্টেশনের দিকে - দিকভ্রান্তের মত 
একদম সটান সেই নরকের দিকে 

বৃষ্টি ধরে এল  - যেমন ধরে আসে যৌবন 
দুর্বাসার অভিশাপের তেজ 
একমুঠো সময়ের মত আলগা হয়ে যায় - 
উড়ে চলে যায় পুরোন আয়নার মত 
ফেলাও যায় না তাকে 
                            রাখাও যায় না !

গভীর রাত্রে বৃষ্টি থেমে গেলে 
কুয়াশার মত সন্তানের মুখ যেন 
 একা একা জোনাকির আলো 
পথভুল করে বার বার মাথার  কাছে বসে থাকে ..

ভুলে যেতে চাইলেই যখন খুশি সব 
ভুলে যাওয়া যায় ?

ডালাস 

<pre>
