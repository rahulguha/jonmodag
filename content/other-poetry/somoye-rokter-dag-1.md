---
title: "সময়ে রক্তের দাগ - ১"
description: "তুমি ভাবছ এই ভাল হল / থাপ্পড় মেরেছি ওদের জং ধরা গালে "
dateString: মার্চ ২০২০ 
draft: false
tags: ["অন্যান্য কবিতা" ]
weight: 104
---
<pre>
তুমি ভাবছ এই ভাল হল 
থাপ্পড় মেরেছি ওদের জং ধরা গালে 
পুড়িয়ে দিয়েছি বাড়ি ঘর এবং সম্মান 
এর পর কুকুরের মত ঘুরঘুর করবে পায়ে পায়ে 
আর মালিকের মত আমি ছুঁড়ে দেব দুয়েকটা রুটি 

তুমি ভাবছ এই ভাল হল 
পায়ের কাছে থাকবার কথা যার 
সে সেখানেই থাকবে আজ থেকে 


তুমি ভাবছ ওরা না থাকলেই সব ঠিক হয়ে যাবে 
অমাবস্যা রাতে  পূর্ণিমা আলো ঘরে ঘরে 
অসময়ে দিওয়ালি উৎসব হবে 
হয়ত চাকরিটাও - হয়ে যাবে এই মওকায় 

ঠিক যখন তুমি এইসব ভেবে ঘুমোতে গেছো 
সন্তানকে টেনে নিয়েছো বুকে - পত্নীকে ছুঁয়েছো উত্তাপে 
হয়তো স্বযত্নে জমিয়েছো ঠাকুরের ফুল 
চন্দন লেপেছো শালগ্রাম শিলার শরীরে 

ঠিক তখনই - ঠিক সেই সময়ই 
তোমার রক্তের শুদ্ধতা বিচার হচ্ছে অন্য এক বিচারসভায় 
ঠিক কতভাগ হলে বাঁচবার অধিকার 
কতদিন থাকলে এই দেশ তোমার 
কোন পার্টি অফিসে কোন ফুল অঞ্জলি দিয়েছিলে 
এইসব বিচার হচ্ছে আর সমন জারি হচ্ছে 
তোমার রক্তের প্রামাণ্য দাগে 

তুমি ভাবছো এই ভাল হল 
তুমি ভাবছো ?
এই সব ভাল হল ?

ডালাস 

<pre>