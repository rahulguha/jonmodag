---
title: "বন্ধুতা"
description: "একদিন অনেক দূর হেঁটেছি তোর হাত ধরে"
dateString: সেপ্টেম্বর ২০১৯
draft: false
tags: ["অন্যান্য কবিতা" ]
weight: 104
---
<pre>
১ 
একদিন অনেক দূর হেঁটেছি তোর হাত ধরে 
কৃষ্ণচূড়া রাধাচূড়া  ট্রাম লাইনের গা বেয়ে 
একমাথা চিন্তা আর বুকভরা বাতাস নিয়ে 
সেইদিন 
ঈশ্বরের আদেশ অমান্য করে 
তোর হাত ধরে 
           অনেক দূর অব্দি হেঁটে গেছি 

২
একদিন নদীটিতে স্নান করেছি একসাথে 
অচেনা পোকা আর বুদ বুদ্ মেখেছি গায়ে 
সূর্যের দিকে পিঠ দিয়ে চন্দ্রমন্ত্র উচ্চারণ 
আর 
জমে থাকা জলে স্বপ্নের তোলপাড় 
          অনামী জলপ্রপাতে  - জন্মকাপড়ে 

৩ 
একদিন শেষরাতে প্রান্তস্টেশনে 
                      হারিয়ে গিয়েছি একসাথে 
রাত ভোর করে হাট করে জানলা দরজা খুলে 
ধোঁয়া আর দোতারায় মনে মনে আরশিনগর 
আর জবাফুল গান 
ভোর রাতে - অন্য প্ল্যাটফর্মের দূরগামী ট্রেনটিতে 
              উঠবার ঠিক আগে 

৪
এখন মধ্যরাতে দেখা হয় কথা হয় 
ইথারের মত ছুঁয়ে থাকাটাই সুখ বলে মনে হয় 
তাকে নিয়ে থাকি 
       একসাথে এক আকাশের নিচে বসবাস করি 

ডালাস 

<pre>