---
title: "ভালবাসা"
description: "ভালবাসতে হলে কাছে আসতে হয়"
dateString: ডিসেম্বর ২০১৯  
draft: false
tags: ["অন্যান্য কবিতা" ]
weight: 104
---
<pre>
ভালবাসতে হলে কাছে আসতে হয় 

তালুতে উপুড় করে রাখতে হয় তালু 
বাতাসে জুঁই এর গন্ধ ঠোঁটে রক্তের ফোঁটা 
সন্ধ্যার আবছা নীল রঙ পায়ে পায়ে 
অন্দরমহলে - আমাদের সেই কুঁড়েঘরে  - 
এখন আষাঢ়স্য প্রথম দিবস 

কাছে আসতে গেলে ধরে রাখতে হয় 

পাতার রং সবুজ থেকে ফিকে হয়ে বাদামি 
মাথায় ক্যানভাসে সময়ের ছোপ ছোপ দাগ 
পাঁচমিশেলি অভ্যেসের জলছবি শাড়ির আঁচলে 
বাঁধা পড়ে ছটফট করে মধ্যবয়েস 

আর  তেমন করে ধরে রাখতে গেলে তো 
                                     ভালবাসতে হয় 

ইঁট কাঠ পাথরের দেওয়ালের ফাটলে  বৃষ্টি জমে  
তার স্পর্শে পুন্য হয় ইমারত -  জড়ো হয় দিন 
জড়ো হয় আমনের গন্ধ মাখা পৌষালি সুখ 
তারপর নাচগান - তালুতে খরখরে হাত - 
একান্ত ব্যক্তিগত ক্রিসমাস ক্যারোল 

ডালাস 

<pre>