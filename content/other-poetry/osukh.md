---
title: "অসুখ"
description: "সুখ ছিল না অনেকদিন হল  / এবার অসুখও হল তার "
dateString: এপ্রিল ২০২০  
draft: false
tags: ["অন্যান্য কবিতা" ]
weight: 7
---
<pre>
সুখ ছিল না অনেকদিন হল 
এবার অসুখও হল তার 
বাধ্য হয়ে জানলা দরজা খুলে 
মেঘ দেখতে শিখলো আর এক বার 
নতুন করে হাঁটতে শিখতে হল 
প্রথম ভাগ বর্ণপরিচয় 

অনেকদিন পর, 
রোদ উঠল সারা আকাশ জুড়ে - 
নরম ভেজা  ধানদুব্য  মেঘ 
খেলে বেড়ালো  সমস্তটা দিন 
এই জানলায়  ওই জানলায়
এই শহরে  ওই শহরে  
এই মন থেকে অন্য মনে - 
অনেকদিন পর,
ক্লান্তিহীন নৈঃশব্দ আমার মাথায় হাত বুলিয়ে দিল 

পরেরদিন বৃষ্টি হল ঢেলে  - 
জল জমল শহরতলীর রাস্তাঘাটে খুব 
তোমার দেশের  ময়ূরপঙ্খী ডিঙা 
এসে ভিড়ল আমার বন্দরে 
তুমি এলে আমার আঙিনাতে 
আসতে যেমন বছর পঁচিশ আগে 
নিরাভরণ আহির ভৈরবে  

সুখ ছিল না অনেকদিন হল 
এবার অসুখ ও হল তার 
নতুন করে হাঁটতে শিখতে হল 
প্রথম ভাগ বর্ণপরিচয় 

ডালাস 

<pre>