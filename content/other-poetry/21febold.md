---
title: "একুশ"
description: "একুশ মানেই জ্যান্ত সময় রক্ত ফোঁটা ফোঁটা "
dateString: ফেব্রুয়ারি ২০০৬
draft: false
tags: [ "অন্যান্য কবিতা", "২১ ফেব্রুয়ারি" ]
weight: 10
---

<pre>
একুশ মানেই জ্যান্ত সময় রক্ত ফোঁটা ফোঁটা
একুশ মানেই শিশুর মুখে প্রথম কথা ফোটা
একুশ মানেই পাখির পালক প্রভাত ফেরীর গান
একুশ মানেই দৃপ্ত পায়ে মুছবো অপমান
একুশ মানেই ভোরের আকাশ আটপৌরে দিন
একুশ মানেই তোমার চোখে আমার জন্মদিন

একুশ মানেই পানকৌড়ি নাম না জানা পাখি
একুশ মানেই যাত্রা সুরু সূর্যপথে সাথী
একুশ মানেই ধুলোর মধ্যে কুড়িয়ে পাওয়া বই
সেই ছেলেটার ভেলভেলেটার নতুন বন্ধু হই
একুশ মানেই বদলে যাওয়া পথচলতি দিন
একুশ মানেই অক্ষৌহিনী সুরের জন্মদিন

একুশ আমার ব্যাক্তিগত একুশ আমার ভাই
তার কপালে হাত বুলিয়ে মন্ত্র এঁকে যাই
একুশ আমার জল সই বোন চোখের কোনে কালি
বিষের পাহাড় পেরিয়ে এসে তারার করতালি 
একুশ মানেই তোমার জন্য মধ্যরাতে পথে
নগর বাউল আঁকছে দ্যাখো নিজশ্ব এক ছাঁদে
একুশ আমার সত্যি কথা মায়ের মতন সাদা
যত দূরেই যাই না তবু নাড়ির টানে বাঁধা
একুশ আমার নদীর ভাঙন শাহবাগের ঋণ
একুশ মানেই মায়ের আঁচল আমার জন্মদিন

ক্যালিফোর্নিয়া

<pre>