---
title: "এন  আর আই "
description: "ভেবে দেখলাম দূরে থাকাটাই ভাল হে "
dateString: এপ্রিল ২০২০  
draft: false
tags: ["অন্যান্য কবিতা" ]
weight: 7
---
<pre>
ভেবে দেখলাম দূরে থাকাটাই ভাল হে 
পায়ে লাগে না পা - কাটে না পচা শামুক 
এই পাত্রে ঠোক্কর খেয়ে বেসুরে বাজে না আরেক 
হরেক রঙের সময় পুরোনো গলির মোড়ে - 
বৃষ্টিতে ভিজে কাটা  ঘুড়ি 
লাট খেয়ে ফেসবুকে পঞ্চান্ন লাইক 
কড়াপাক ঘামে ভেজা যৌবন 
মেট্রো আর উবের স্রোতে চালাও পানসি 
সত্য আমি জানি কিন্তু বলতে গিয়ে বাধে 
বরং 
তারচেয়ে এই ভাল 
বচ্ছর  ঘুরলে কস্টকোর সেল সান্তাক্লস
বারোর দুই বাই চব্বিশ মোহনবাগান লেনে  
"চোখটা দেখান দরকার - ডেন্চারের খরচ অনেক"
নন্দন নলবন আর্সলান আর মিঠে  রবিকাকা 
আর হিসাবি এগরোল সহ 
"কেন যে কিছুই হল না এ পোড়া দেশের "

পঞ্চ ব্যঞ্জনে বেড়ে ওঠা শহরের লালুভুলু আমি 
দূরে দূরে থাকি আড়ালে আবডালে 
যেখানে 
পায়ে লাগে না পা - কাটে না পচা শামুক

ডালাস 

<pre>