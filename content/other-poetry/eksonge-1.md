---
title: "একসঙ্গে - ১"
description: "একা চলা তো অনেক হল / এবার এসো এক সঙ্গে থাকি "
dateString: ফেব্রুয়ারি ২০২০ 
draft: false
tags: ["অন্যান্য কবিতা" ]
weight: 104
---
<pre>
একা চলা তো অনেক হল 
এবার এসো এক সঙ্গে থাকি 

ওই পাখিদের দেখো - তারাদের 
এমনকি একা একা বেঁচে থাকা গাছটির পাতা 
এর ওর হাত ধরে আছে - আহ্লাদে - পরম যত্নে  
এমনকি ঝরে পড়বার পরও ছুঁয়ে আছে যতক্ষন পারে 

আসলে ছুঁয়ে থাকতেও শিখতে হয় 
প্রকৃতি এবং পূর্বপুরুষের কাছ থেকে 
গণ্ডুষ করে পান করতে হয় অনুভব 
নৈমিত্তিক  পুজোপাঠ আচরণবিধি 
নিশাচর অভিসার এবং সম্ভোগ 
সেচন করতে হয় প্রশ্রয় - কপট আবেগ 

দেখেও ফিরিয়ে নিতে হয় চোখ না দেখার ভান করে 
বেড়া দিতে হয় যাতে ভিনদেশি বাতাস না লাগে 

একা চলা তো অনেক হল 
এবার এসো এক সঙ্গে থাকি 

ডালাস 

<pre>